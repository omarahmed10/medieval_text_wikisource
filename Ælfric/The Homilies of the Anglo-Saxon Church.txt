THE HOMILIES OF

THE ANGLO-SAXON CHURCH.





THE FIRST PART,

CONTAINING

THE SERMONES CATHOLICI,

OR

HOMILIES OF ÆLFRIC.

IN THE ORIGINAL ANGLO-SAXON, WITH AN
ENGLISH VERSION.

VOL. I.

By BENJAMIN THORPE, F.S.A.

LONDON:

PRINTED FOR THE ÆLFRIC SOCIETY.

MDCCCXLIV.

INCIPIT PRÆFATIO HUJUS LIBRI.

IN NOMINE DOMINI.

Ego Ælfricus, alumnus Adelwoldi, benevoli et venerabilis Presulis, salutem exopto Domno Archiepiscopo Sigerico in Domino. Licet temere vel presumptuose, tamen transtulimus hunc codicem ex libris Latinorum, scilicet Sancte Scripture in nostram consuetam sermocinationem, ob ædificationem simplicium, qui hanc norunt tantummodo locutionem, sive legendo sive audiendo; ideoque nec obscura posuimus verba, sed simplicem Anglicam, quo facilius possit ad cor pervenire legentium vel audientium, ad utilitatem animarum suarum, quia alia lingua nesciunt erudiri, quam in qua nati sunt. Nec ubique transtulimus verbum ex verbo, sed sensum ex sensu, cavendo tamen diligentissime deceptivos errores, ne inveniremur aliqua hæresi seducti seu fallacia fuscati. Hos namque auctores in hac explanatione sumus sequuti, videlicet Augustinum Hipponensem, Hieronimum, Bedam, Gregorium, Smaragdum, et aliquando Haymonem; horum denique auctoritas ab omnibus catholicis libentissime suscipitur. Nec solum Evangeliorum tractatus in isto libello exposuimus, verum etiam Sanctorum passiones vel vitas, ad utilitatem idiotarum istius gentis. Quadraginta sententias in isto libro posuimus, credentes hoc sufficere posse per annum fidelibus, si integre eis a ministris Dei recitentur in ecclesia. Alterum vero librum modo dictando habemus in manibus, qui illos tractatus vel passiones continet quos iste omisit; nec tamen omnia Evangelia tangimus per circulum anni, sed illa tantummodo quibus speramus sufficere posse simplicibus ad animarum emendationem, quia seculares omnia nequeunt capere, quamvis ex ore doctorum audiant. Duos libros in ista translatione facimus, persuadentes ut legatur unus per annum in ecclesia Dei, et alter anno sequenti, ut non fiat tedium auscultantibus; tamen damus licentiam, si alicui melius placet, ad unum librum ambos ordinare. Ergo si alicui displicit, primum in interpretatione, quod non semper verbum ex verbo, aut quod breviorem explicationem quam tractatus auctorum habent, sive quod non per ordinem ecclesiastici ritus omnia Evangelia tractando percurrimus; condat sibi altiore interpretatione librum, quomodo intellectui ejus placet: tantum obsecro, ne pervertat nostram interpretationem, quam speramus ex Dei gratia, non causa jactantiæ, nos studiose secuti valuimus interpretari. Precor modo obnixe almitatem tuam, mitissime Pater Sigerice, ut digneris corrigere per tuam industriam, si aliquos nevos malignæ hæresis, aut nebulosæ fallaciæ in nostra interpretatione repperies: et adscribatur dehinc hic codicillus tuæ auctoritati, non utilitati nostræ despicabilis personæ. Vale in Deo Omnipotenti jugiter. Amen.

PRÆFATIO.

Ic Ælfric munuc and mæssepreost, swa þeah waccre þonne swilcum hadum gebyrige, wearð asend on Æþelredes dæge cyninges fram Ælfeage biscope, Aðelwoldes æftergengan, to sumum mynstre þe is Cernel gehaten, þurh Æðelmæres bene ðæs þegenes, his gebyrd and goodnys sind gehwær cuþe. Þa bearn me on mode, ic truwige þurh Godes gife, þæt ic ðas boc of Ledenum gereorde to Engliscre spræce awende; na þurh gebylde mycelre lare, ac forþan þe ic geseah and gehyrde mycel gedwyld on manegum Engliscum bocum, þe ungelærede menn þurh heora bilewitnysse to micclum wisdome tealdon; and me ofhreow þæt hí ne cuþon ne næfdon þa godspellican lare on heora gewritum, buton þam mannum anum ðe þæt Leden cuðon, and buton þam bocum ðe Ælfred cyning snoterlice awende of Ledene on Englisc, þa synd to hæbbene. For þisum antimbre ic gedyrstlæhte, on Gode truwiende, þæt ic ðas gesetnysse undergann, and eac forðam þe menn behofiað godre lare swiðost on þisum timan þe is geendung þyssere worulde, and beoð fela frecednyssa on mancynne ærðan þe se ende becume, swa swa ure Drihten on his godspelle cwæð to his leorning-cnihtum, "Ðonne beoð swilce gedreccednyssa swilce næron næfre ær fram frymðe middangeardes. Manega lease Cristas cumað on minum naman, cweðende, 'Ic eom Crist,' and wyrcað fela tacna and wundra, to bepæcenne mancynn, and eac swylce þa gecorenan men, gif hit gewurþan mæg: and butan se Ælmihtiga God ða dagas gescyrte, eall mennisc forwurde; ac for his gecorenum he gescyrte þa dagas." Gehwá mæg þe eaðelicor ða toweardan costnunge acuman, ðurh Godes fultum, gif hé bið þurh boclice lare getrymmed; forðan ðe þa beoð gehealdene þe oð ende on geleafan þurhwuniað. Fela gedreccednyssa and earfoðnysse becumað on þissere worulde ǽr hire geendunge, and þa synd ða bydelas þæs ecan forwyrdes on yfelum mannum, þe for heora mándædum siððan ecelice þrowiað on ðære sweartan helle. Þonne cymð se Antecrist, se bið mennisc mann and soð deofol, swa swa ure Hælend is soðlice mann and God on anum hade. And se gesewenlica deofol þonne wyrcð ungerima wundra, and cwyð þæt he sylf God beo, and wile neadian mancynn to his gedwylde; ac his tima ne bið na langsum; forþan þe Godes grama hine fordeð, and þeos weoruld bið siððan geendod. Crist ure Drihten gehælde untrume and adlige, and þes deofol þe is gehaten Antecrist, þæt is gereht, ðwyrlic Crist, aleuað and geuntrumað ða halan, and nænne ne gehælð fram untrumnyssum, buton þam anum þe he sylf ær awyrde. He and his gingran awyrdað manna lichaman digellice þurh deofles cræft, and gehælað hí openlice on manna gesihþe; ac hé ne mæg nænne gehælan þe God sylf ær geuntrumode. He neadað þurh yfelnysse þæt men sceolon bugan fram heora Scyppendes geleafan to his leasungum, seðe is ord ælcere leasunge and yfelnysse. Se Ælmihtiga God geðafað þam arleasan Antecriste to wyrcenne tácna, and wundra, and ehtnysse, to feorþan healfan geare; forþan ðe on ðam timan bið swa micel yfelnyss and þwyrnys betwux mancynne þæt hí wel wyrðe beoð þære deoflican ehtnysse, to ecum forwyrde þam ðe him onbugað, and to ecere myrhðe ðam þe him þurh geleafan wiðcweðað. God geðafað eac þæt his gecorenan þegenas beon aclænsade fram eallum synnum þurh ða ormætan ehtnyssa, swa swa gold bið on fyre afandod. Þa ofslihð se deofol ðe him wiðstandað, and hí þonne farað mid halgum martyrdome to heofenan rice. Þa ðe his leasungum gelyfað, þam hé arað, and hí habbað syððan þa ecan susle to edleane heora gedwyldes. Se arleasa deð þæt fyr cymð ufan swilce of heofonum on manna gesihðe, swilce hé God Ælmihtig sy, ðe ah geweald heofenas and eorþan. Ac þa cristenan sceolon beon þonne gemyndige hu se deofol dyde þa ða he bæd æt Gode þæt he moste fandian Iobes. He gemacode ða þæt fyr come ufan swilce of heofenum, and forbærnde ealle his scep út on felda, and þa hyrdas samod, buton anum þe hit him cyðan sceolde. Ne sende se deofol ða fyr of heofenum, þeah ðe hit ufan come; forðan þe he sylf næs on heofonum, syððan he for his modignysse of-aworpen wæs. Ne eac se wælhreowa Antecrist næfð þa mihte þæt he heofenlic fyr asendan mæge, ðeah þe hé þurh deofles cræft hit swa gehiwige. Bið nu wíslicor þæt gehwa ðis wite and cunne his geleafan, weald hwa ða micclan yrmðe gebidan sceole. Ure Drihten bebead his discipulum þæt hí sceoldon læran and tæcan eallum þeodum ða ðing þe he sylf him tæhte; ac þæra is nu to lyt ðe wile wel tæcan and wel bysnian. Se ylca Drihten clypode þurh his witegan Ezechiel, "Gif þu ne gestentst þone unrihtwisan, and hine ne manast, þæt hé fram his arleasnysse gecyrre and lybbe, þonne swelt se arleasa on his unrihtwisnysse, and ic wille ofgan æt ðe his blod," þæt is his lyre. "Gif ðu ðonne þone arleasan gewarnast, and he nele fram his arleasnysse gecyrran, þu alysdest þine sawle mid þære mynegunge, and se arleasa swylt on his unrihtwisnysse." Eft cwæð se Ælmihtiga to þam witegan Isaiam, "Clypa and ne geswic ðu, ahefe þine stemne swa swa byme, and cyð minum folce heora leahtras, and Iacobes hirede heora synna." For swylcum bebodum wearð me geðuht þæt ic nære unscyldig wið God, gif ic nolde oðrum mannum cyðan, oððe þurh tungan oððe þurh gewritu, þa godspellican soþfæstnysse þe he sylf gecwæð, and eft halgum lareowum onwreah. For wel fela ic wat on þisum earde gelæredran þonne ic sy, ac God geswutelað his wundra þurh ðone þe he wile. Swa swa ælmihtig wyrhta, he wyrcð his weorc þurh his gecorenan, na swylce he behofige ures fultumes, ac þæt we geearnion þæt ece lif þurh his weorces fremminge. Paulus se apostol cwæð, "We sind Godes gefylstan," and swa ðeah ne do we nan þing to Gode, buton Godes fultume. Nu bidde ic and halsige on Godes naman, gif hwa þas boc awritan wylle, þæt he hí geornlice gerihte be þære bysene, þylæs þe we þurh gymelease writeras geleahtrode beon. Mycel yfel deð seðe leas writ, buton he hit gerihte, swylce he gebringe þa soðan lare to leasum gedwylde: forþi sceal gehwa gerihtlæcan þæt þæt he ær to woge gebigde, gif hé on Godes dome unscyldig beon wile. Quid necesse est in hoc codice capitula ordinare, cum prediximus quod xl. sententias in se contineat? excepto quod Æþelwerdus dux vellet habere xl. quattuor in suo libro.

INCIPIT LIBER CATHOLICORUM SERMONUM ANGLICE, IN ÆCCLESIA PER ANNUM RECITANDORUM.

SERMO DE INITIO CREATURÆ, AD POPULUM, QUANDO VOLUERIS.

An angin is ealra þinga, þæt is God Ælmihtig. He is ordfruma and ende: he is ordfruma, forði þe he wæs æfre; he is ende butan ælcere geendunge, forðan þe he bið æfre ungeendod. He is ealra cyninga Cyning, and ealra hlaforda Hlaford. He hylt mid his mihte heofonas and eorðan, and ealle gesceafta butan geswince, and he besceawað þa niwelnyssa þe under þyssere eorðan sind. He awecð ealle duna mid anre handa, and ne mæg nan þing his willan wiðstandan. Ne mæg nan gesceaft fulfremedlice smeagan ne understandan ymbe god. Maran cyððe habbað englas to Gode þonne men, and þeah-hweðere hí ne magon fulfremedlice understandan ymbe God. Hé gesceop gesceafta þaða he wolde; þurh his wisdom he geworhte ealle þing, and þurh his willan hé hí ealle geliffæste. Ðeos þrynnys is án God; þæt is se Fæder and his wisdom of him sylfum æfre acenned; and heora begra willa, þæt is se Halga Gast: he nis na acenned, ac he gæð of þam Fæder and of þam Suna gelice. Ðas þry hadas sindon án Ælmihtig God, se geworhte heofenas, and eorðan, and ealle gesceafta. He gesceop tyn engla werod, þæt sind englas and heah-englas, throni, dominationes, principatus, potestates, uirtutes, cherubim, seraphim. Her sindon nigon engla werod: hí nabbað nænne lichaman, ac hí sindon ealle gastas swiðe strange and mihtige and wlitige, on micelre fægernysse gesceapene, to lofe and to wurðmynte heora Scyppende. Ðæt teoðe werod abreað and awende on yfel. God hí gesceop ealle góde, and let hí habban agenne cyre, swa hí heora Scyppend lufedon and filigdon, swa hí hine forleton. Ða wæs þæs teoðan werodes ealdor swiðe fæger and wlitig gesceapen, swa þæt hé wæs geháten Leohtberend. Þa began he to modigenne for þære fægernysse þe he hæfde, and cwæð on his heortan þæt hé wolde and eaðe mihte beon his Scyppende gelic, and sittan on þam norð-dæle heofenan rices, and habban andweald and rice ongean God Ælmihtigne. Þa gefæstnode he þisne ræd wið þæt werod þe hé bewiste, and hí ealle to ðam ræde gebugon. Ðaða hí ealle hæfdon þysne ræd betwux him gefæstnod, þa becom Godes grama ofer hí ealle, and hí ealle wurdon awende of þam fægeran híwe, þe hí on gesceapene wæron, to laðlicum deoflum. And swiðe rihtlice him swa getimode, þaða he wolde mid modignysse beon betera þonne he gesceapen wæs, and cwæð, þæt he mihte beon þam Ælmihtigum Gode gelíc. Þa wearð he and ealle his geferan forcuþran and wyrsan þonne ænig oðer gesceaft; and þa hwile þe he smeade hu he mihte dælan rice wið God, þa hwile gearcode se Ælmihtiga Scyppend him and his geferum helle wíte, and hí ealle adræfde of heofenan rices myrhðe, and let befeallan on þæt ece fyr, þe him gegearcod wæs for heora ofermettum. Þa sona þa nigon werod, þe ðær to lafe wæron, bugon to heora Scyppende mid ealre eaðmodnesse, and betæhton heora rǽd to his willan. Þa getrymde se Ælmihtiga God þa nigon engla werod, and gestaþelfæste swa þæt hí næfre ne mihton ne noldon syððan fram his willan gebugan; ne hí ne magon nu, ne hí nellað nane synne gewyrcan, ac hi æfre beoð ymbe þæt án, hu hi magon Gode gehyrsumian, and him gecweman. Swa mihton eac þa oðre þe ðær feollon dón, gif hi woldon; forþi ðe God hí geworhte to wlitegum engla gecynde, and let hí habban agenne cyre, and hí næfre ne gebigde ne ne nydde mid nanum þingum to þam yfelan ræde; ne næfre se yfela rǽd ne com of Godes geþance, ac com of þæs deofles, swa swa we ǽr cwædon.	

Nu þencð menig man and smeað hwanon deofol come; þonne wite he þæt God gesceop to mæran engle þone þe nu is deofol: ac God ne gesceop hine na to deofle; ac þaða he wæs mid ealle fordón and forscyldgod þurh þa miclan up-ahefednysse and wiðerweardnysse, þa wearð he to deofle awend, seðe ǽr wæs mære engel geworht. Ða wolde God gefyllan and geinnian þone lyre þe forloren wæs of þam heofenlicum werode, and cwæð þæt hé wolde wyrcan mannan of eorðan, þæt se eorðlica man sceolde geþeon and geearnian mid eadmodnysse þa wununga on heofenan rice, þe se deofol forwyrhte mid modignysse. And God þa geworhte ænne mannan of láme, and him on ableow gast, and hine gelíffæste, and he wearð þa mann gesceapen on sawle and on lichaman; and God him sette naman Adám, and he wæs þa sume hwile ánstandende. God þa hine gebrohte on neorxna-wange, and hine þær gelogode, and him to cwæð, "Ealra þæra þinga þe on neorxna-wange sindon þu most brucan, and hí ealle beoð þe betæhte, buton anum treowe þe stent on middan neorxna-wange: ne hrepa þu þæs treowes wæstm, forþan ðe þu bist deadlic, gif ðu þæs treowes wæstm geetst." Hwí wolde God swa lytles þinges him forwyrnan, þe him swa miccle oðre þing betæhte? Gyse hu mihte Adám tocnawan hwæt hé wære, buton hé wære gehyrsum on sumum þince his Hlaforde. Swylce God ewǽde to him, "Nast þu na þæt ic eom þin Hlaford and þæt þu eart min þeowa, buton þu do þæt ic þe háte, and forgáng þæt ic þe forbeode. Hwæt mæg hit þonne beon þæt þu forgán sceole: ic ðe secge, forgang ðu anes treowes wæstm, and mid þære eaðelican gehyrsumnysse þu geearnast heofenan rices myrhðu and þone stede þe se deofol of-afeoll þurh ungehyrsumnesse. Gif ðu þonne ðis lytle bebód tobrecst, þu scealt deaðe sweltan." And þa wæs Adam swa wís þæt God gelædde to him nytenu, and deorcynn, and fugelcynn, ðaða he hí gesceapene hæfde; and Adam him eallum naman gesceop; and swa swa hé hí þa genamode swa hí sindon gyt gehatene. Þa cwæð God, "Nis na gedafenlic þæt þes man ana beo, and næbbe nænne fultum; ac uton gewyrcan him gemacan, him to fultume and to frofre." And God þa geswefode þone Adam, and þaþa he slep ða genam he an rib of his sidan, and geworhte of ðam ribbe ænne wifman, and axode Adam hu heo hatan sceolde. Þa cwæð Adam, "Heo is ban of minum banum, and flæsc of minum flæsce; beo hire nama Uirago, þæt is fæmne; forðan ðe heo is of hire were genumen." Ða sette Adam eft hire oðerne naman, Aeua, þæt is lif; forðan ðe heo is ealra lybbendra modor.	

Ealle gesceafta, heofonas and englas, sunnan and monan, steorran and eorðan, ealle nytenu and fugelas, sǽ and ealle fixas, and ealle gesceafta God gesceop and geworhte on six dagum; and on ðam seofoðan dæge hé geendode his weorc, and geswac ða and gehalgode þone seofoðan dæg, forðan ðe hé on ðam dæge his weorc geendode. And he beheold þa ealle his weorc ðe he geworhte, and hí wæron ealle swiðe gode. Ealle ðing he geworhte buton ælcum antimbre. He cwæð, "Geweorðe leoht," and ðærrihte wæs leoht geworden. He cwæð eft, "Geweorðe heofen," and þærrihte wæs heofen geworht, swa swa he mid his wisdome and mid his willan hit gedihte. He cwæð eft, and het ða eorðan þæt heo sceolde forðlædan cuce nytenu; and hé ða gesceop of ðære eorðan eall nytencynn, and deorcynn, ealle ða ðe on feower fotum gað; ealswa eft of wætere he gesceop fixas and fugelas, and sealde ðam fixum sund, and ðam fugelum fliht; ac he ne sealde nanum nytene ne nanum fisce nane sawle; ac heora blod is heora lif, and swa hraðe swa hi beoð deade, swa beoð hí mid ealle geendode. Þaða he worhte ðone mann Adám, he ne cwæð ná, "Geweorðe man geworht," ac he cwæð, "Uton gewyrcan mannan to ure anlicnysse," and hé worhte ða þone man mid his handum, and him on ableow sawle; forði is se man betera, gif hé góde geðihð, þonne ealle ða nytenu sindon; forðan ðe hí ealle gewurðað to nahte, and se man is ece on anum dæle, þæt is on ðære sawle; heo ne geendað næfre. Se lichama is deadlic þurh Adames gylt, ac ðeah-hwæðere God arærð eft ðone lichaman to ecum ðingum on domes dæg. Nu cwædon gedwolmen þæt deofol gesceope sume gesceafta, ac hí leogað; ne mæg hé nane gesceafta gescyppan, forðan ðe he nis na Scyppend, ac is atelic sceocca, and mid leasunge he wile beswican and fordón þone unwaran; ac he ne mæg nænne man to nanum leahtre geneadian, buton se mon his agenes willes to his lare gebuge. Swa hwæt swa is on gesceaftum wiðerweardlic geþuht and mannum derige, þæt is eall for urum synnum and yfelum geearnungum.	

Þa ongeat se deofol þæt Adam and Eua wæron to ðy gesceapene þæt hi sceolon mid eadmodnysse and mid gehyrsumnysse geearnian ða wununge on heofenan rice ðe hé of-afeoll for his up-ahefednysse, þa nam hé micelne graman and ándan to þam mannum, and smeade hú hé hí fordón mihte. He com ða on næddran hiwe to þam twam mannum, ærest to ðam wife, and hire to cwæð, "Hwí forbead God eow þæs treowes wæstm, ðe stent on middan neorxna-wange?" Þa cwæð þæt wíf, "God us forbead þæs treowes wæstm, and cwæð þæt we sceoldon deaðe sweltan, gif we his on byrigdon." Ða cwæð se deofol, "Nis hit na swa ðu segst, ac God wát genoh geare, gif ge of ðam treowe geetað, þonne beoð eowere eagan geopenode, and ge magon geseon and tocnáwan ægðer ge gód ge yfel, and ge beoð englum gelice." Næron hí blinde gesceapene, ac God hí gesceop swa bilewite þæt hí ne cuðon nan ðing yfeles, naðor ne on gesihðe, ne on spræce, ne on weorce. Wearð þeah þæt wíf ða forspanen þurh ðæs deofles láre, and genam of ðæs treowes wæstme, and geæt, and sealde hire were, and hé geæt. Ða wæron hí butu deadlice, and cuðon ægðer ge gód ge yfel; and hí wæron ða nacode, and him ðæs sceamode. Þa com God and axode hwi he his bebod tobræce? and adræfde hí butu of neorxna-wange, and cwæð, "Forðan ðe ðu wære gehyrsum ðines wifes wordum, and min bebod forsawe, þu scealt mid earfoðnyssum þe metes tilian, and seo eorðe þe is awyriged on þinum weorce, sylð þe ðornas and bremblas. Þu eart of eorðan genumen, and þu awenst to eorðan. Þu eart dust, and ðu awentst to duste." God him worhte ða reaf of fellum, and hí wæron mid þam fellum gescrydde.	

Ða deadan fell getacnodon þæt hí wæron ða deadlice þe mihton beon undeadlice, gif hi heoldon þæt eaðelice Godes bebod. Ne þorfte Adam ne eal mancynn þe him siððan ofacom næfre deaðes onbyrian, gif þæt treow moste standan ungehrepod, and his nan man ne onbyrigde; ac sceolde Adam and his ofspring tyman on asettum tyman, swa swa nu doð clæne nytenu, and siððan ealle buton deaðe faran to ðan ecan life. Næs him gesceapen fram Gode, ne hé næs genedd þæt hé sceolde Godes bebod tobrecan; ac God hine lét frigne, and sealde him agenne cyre, swa hé wære gehyrsum, swa hé wære ungehyrsum. Hé wearð þa deofle gehyrsum, and Gode ungehyrsum, and wearð betæht, hé and eal mancynn, æfter ðisum lífe, into helle-wíte, mid þam deofle ðe hine forlærde. Þa wiste God hwæðere þæt hé wæs forlæred, and smeade hu he mihte his and ealles mancynnes eft gemiltsian.	

On twam þingum hæfde God þæs mannes sawle gegodod; þæt is mid undeadlicnysse, and mid gesælðe. Þa þurh deofles swicdom and Adames gylt we forluron þa gesælðe ure sawle, ac we ne forluron ná þa undeadlicnysse; heo is éce, and næfre ne geendað, þeah se lichama geendige, þe sceal eft þurh Godes mihte arisan to ecere wununge. Adam þa wæs wunigende on þisum life mid geswince, and hé and his wíf ða bearn gestryndon, ægðer ge suna ge dohtra; and he leofode nigon hund geara and þrittig geara, and siððan swealt, swa swa him ær behaten wæs, for þan gylte; and his sawul gewende to helle.

Nu smeagiað sume men hwanon him come sawul? hwæþer ðe of þam fæder, þe of þære meder? We cweðað of heora naðrum; ac se ylca God þe gesceop Adam mid his handum, he gescypð ælces mannes lichaman on his modor innoðe; and se ylca seðe ableów on Adámes lichaman, and him forgeaf sawle, se ylca forgyfð cildum sawle and líf on heora modor innoðe, þonne hí gesceapene beoð; and he lætt hí habban agenne cyre, þonne hí geweaxene beoð, swa swa Adám hæfde.	

Þa wearð þa hrædlice micel mennisc geweaxen, and wæron swiðe manega on yfel awende, and gegremodon God mid mislicum leahtrum, and swiðost mid forligere. Ða wearð God to þan swiðe gegremod þurh manna mándæda þæt he cwæð þæt him ofþuhte þæt hé æfre mancynn gesceop. Ða wæs hwæþere án man rihtwis ætforan Gode, se wæs Nóe geháten. Þa cwæð God to him, "Ic wylle fordón eal mancynn mid wætere, for heora synnum, ac ic wylle gehealdan þe ænne, and þin wíf, and þine þry suna, Sem, and Cham, and Iafeth, and heora þreo wíf; forðan þe ðu eart rihtwis, and me gecweme. Wyrc þe nú ænne arc, þreo hund fæðma lang, and fiftig fæðma wíd, and þritig fæðma heah: gehref hit eall, and geclǽm ealle þa seamas mid tyrwan, and gá inn syððan mid þinum híwum. Ic gegaderige in to þe of deorcynne, and of fugelcynne symble gemacan, þæt hí eft to fostre beon. Ic wille sendan flod ofer ealne middangeard." He dyde þa swa him God bebead, and God beleac hí bynnan þam arce, and asende rén of heofonum feowertig daga togædere, and geopenode þær togeanes ealle wyll-springas and wæter-þeotan of þære micclan niwelnysse. Ðæt flod weox ða and abǽr up þone arc, and hit oferstah ealle dúna. Wearð þa ælc þing cuces adrenct, buton þam ðe binnon þam arce wæron; of þam wearð eft ge-edstaðelod eall middangeard. Ða behét God þæt hé nolde næfre eft eal mancynn mid wætere acwellan, and cwæð to Noe and to his sunum, "Ic wylle settan mín wedd betwux me and eow to þisum beháte; þæt is, þonne ic oferteo heofenas mid wólcnum, þonne bið æteowod min rénboga betwux þam wolcnum, þonne beo ic gemyndig mines weddes, þæt ic nelle heonon-forð mancynn mid wætere adrencan." Noe leofode on eallum his life, ær þam flode and æfter þam flode, nigon hund geara and fiftig geara, and he þa forðferde.	

Ða wæs þa sume hwíle Godes ege on mancynne æfter þam flode, and wæs án gereord on him eallum. Ða cwædon hi betwux him þæt hi woldon wyrcan ane burh, and ænne stypel binnon þære byrig, swa heahne þæt his hrof astige up to heofenum: and begunnon þa to wyrcenne. Ða com God þærto, þaða hí swiðost worhton, and sealde ælcum men þe ðær wæs synderlice spræce. Þa wæron þær swa fela gereord swa ðær manna wæron; and heora nán nyste hwæt oðer cwæð. And hí ða geswicon þære getimbrunge, and toferdon geond ealne middangeard.	

Ða siððan wearð mancynn þurh deofol beswicen, and gebiged fram Godes geleafan, swa þæt hí worhton him anlicnyssa, sume of golde, sume of seolfre, sume eac of stanum, sume of treowe, and sceopon him naman; þæra manna naman þe wæron entas and yfel-dæde. Eft ðonne hí deade wæron, þonne cwædon þa cucan þæt hí wæron godas, and wurðodon hí, and him lác offrodon; and comon þa deoflu to heora anlicnyssum, and þæron wunodon, and to mannum spræcon swilce hí godas wæron; and þæt beswicene mennisc feoll on cneowum to þam anlicnyssum, and cwædon, "Ge sind ure godas and we besettað urne geleafan and urne hiht on eow." Ða asprang þis gedwyld geond ealne middangeard, and wæs se soða Scyppend, seðe ána is God, forsewen, and geunwurþod. Ða wæs hwæðere an mægð þe næfre ne abeah to nanum deofolgylde, ac æfre wurðode þone soðan God. Seo mægð aspráng of Nóes eltstan suna, se wæs gehaten Sem: he leofode six hund geara, and his sunu hatte Arfaxað, se leofode þreo hund geara and þreo and þrittig, and his sunu hatte Salé, se leofode feower hund geara and XXXIII.; þa gestrynde he sunu se wæs geháten Ebér, of þam aspráng þæt Ebreisce folc, þe God lufode: and of þam cynne comon ealle heahfæderas and witegan, þa ðe cyðdon Cristes to-cyme to þisum life; þæt hé wolde man beon, fornean on ende þyssere worulde, for ure alysednesse, seðe æfre wæs God mid þam healican Fæder. And þyssere mægðe God sealde and gesette ǽ, and hé hí lædde ofer sǽ mid drium fotum, and hé hí afedde feowertig wintra mid heofenlicum hlafe, and fela wundra on þam folce geworhte; forþan ðe he wolde of þyssere mægðe him modor geceosan.	

Ða æt nextan, þa se tima com þe God foresceawode, þa asende he his engel Gabrihel to anum mædene of þam cynne, seo wæs María gehaten. Þa com se engel to hire, and hí gegrette mid Godes wordum, and cydde híre, þæt Godes Sunu sceolde beon acenned of hire, buton weres gemanan. And heo þa gelyfde his wordum, and wearð mid cilde. Ðaða hire tíma com heo acende, and þurhwunode mæden. Ðæt cild is tuwa acenned: he is acenned of þam Fæder on heofonum, buton ælcere meder, and eft þaða hé man gewearð, þa wæs hé acenned of þam clænan mædene Marían, buton ælcum eorðlicum fæder. God Fæder geworhte mancynn and ealle gesceafta þurh ðone Sunu, and eft, ðaða we forwyrhte wæron, þa asende hé ðone ylcan Sunu to úre alysednesse. Seo halige moder María þa afedde þæt cild mid micelre arwurðnesse, and hit weox swa swa oðre cild doð, buton synne anum.	

He wæs buton synnum acenned, and his líf wæs eal buton synnum. Ne worhte he þeah náne wúndra openlice ǽrðan ðe hé wæs þritig wintre on þære menniscnysse: þa siðþan geceas he him leorning-cnihtas; ærest twelf, þa we hátað apostolas, þæt sind ærendracan. Siþþan hé geceas twá and hund-seofontig, þa sind genemnede discipuli, þæt sind leorning-cnihtas. Ða worhte hé fela wundra, þæt men mihton gelyfan þæt he wæs Godes Bearn. Hé awende wæter to wine, and eode ofer sǽ mid drium fotum, and he gestilde windas mid his hæse, and hé forgeaf blindum mannum gesihðe, and healtum and lamum rihtne gáng, and hreoflium smeðnysse, and hælu heora lichaman; dumbum hé forgeaf getingnysse, and deafum heorcnunge; deofolseocum and wodum hé sealde gewitt, and þa deoflu todræfde, and ælce untrumnysse he gehælde; deade men hé arærde of heora byrgenum to lífe; and lærde þæt folc þe hé to com mid micclum wisdome; and cwæð þæt nán man ne mæg beon gehealden, buton he rihtlice on God gelyfe, and he beo gefullod, and his geleafan mid godum weorcum geglenge; he onscunode ælc unriht and ealle leasunga, and tæhte rihtwisnysse and soðfæstnysse.	

Þa nam þæt Iudeisce folc micelne ándan ongean his láre, and smeadon hú hí mihton híne to deaðe gedón. Þa wearð án ðæra twelfa Cristes geferena, se wæs Iudas gehaten, þurh deofles tihtinge beswicen, and hé eode to þam Iudeiscum folce, and smeade wið hí, hu he Crist him belǽwan mihte. Þeah ðe eal mennisc wǽre gegaderod, ne mihton hí ealle hine acwellan, gif he sylf nolde; forði he cóm to us þæt hé wolde for ús deað þrowian, and swa eal mancynn þa ðe gelyfað mid his agenum deaðe alysan fram helle-wite. Hé nolde geniman ús neadunge of deofles anwealde, buton he hit forwyrhte; þa hé hit forwyrhte genóh swiðe, þaða hé gehwette and tihte ðæra Iudeiscra manna heortan to Cristes slege. Crist ða geðafode þæt ða wælhreowan hine genámon and gebundon, and on róde hengene acwealdon. Hwæt ða twegen gelyfede men hine arwurðlice bebyrigdon, and Crist on ðære hwile to helle gewende, and þone deofol gewylde, and him of-anám Adám and Euan, and heora ofspring, þone dǽl ðe him ǽr gecwemde, and gelædde hí to heora lichaman, and arás of deaðe mid þam micclum werede on þam þriddan dæge his þrowunge. Cóm þa to his apostolum, and hí gefrefrode, and geond feowertigra daga fyrst him mid wunode; and ða ylcan lare þe hé him ǽr tæhte eft ge-edlæhte, and het hí faran geond ealne middangeard, bodigende fulluht and soðne geleafan. Drihten ða on ðam feowerteogoðan dæge his æristes astah to heofenum, ætforan heora ealra gesihðe, mid þam ylcan lichaman þe hé on þrowode, and sitt on ða swiðran his Fæder, and ealra gesceafta gewylt. Hé hæfð gerymed rihtwisum mannum infær to his rice, and ða ðe his beboda eallunga forseoð beoð on helle besencte. Witodlice hé cymð on ende þyssere worulde mid micclum mægenþrymme on wolcnum, and ealle ða ðe æfre sawle underfengon arisað of deaðe him togeanes; and hé ðonne ða mánfullan deofle betæcð into ðam ecan fyre helle susle; þa rihtwisan he læt mid him into heofonan rice, on þam hí rixiað á on ecnysse.	

Men ða leofestan, smeagað þysne cwyde, and mid micelre gymene forbugað unrihtwysnysse, and geearniað mid godum weorcum þæt éce líf mid Gode seðe ána on ecnysse rixað. Amen.	

VIII. KL. JAN.

SERMO DE NATALE DOMINI.

We wyllað to trymminge eowres geleafan eow gereccan þæs Hælendes acennednysse be ðære godspellican endebyrdnysse: hú he on ðysum dægðerlicum dæge on soðre menniscnysse acenned wæs on godcundnysse.	

We wyllað to trymminge eowres geleafan eow gereccan þæs Hælendes acennednysse be ðære godspellican endebyrdnysse: hú he on ðysum dægðerlicum dæge on soðre menniscnysse acenned wæs on godcundnysse.	

Mine gebroðra þa leofostan, ure Hælend, Godes Sunu, euen-ece and gelic his Fæder, seðe mid him wæs æfre buton anginne, gemedemode hine sylfne þæt he wolde on ðisum dægðerlicum dæge, for middangeardes alysednysse beon lichamlice acenned of þam mædene Marían. He is Ealdor and Scyppend ealra gódnyssa and sibbe, and he foresende his acennednysse ungewunelice sibbe, forðan ðe næfre næs swilc sibb ær þam fyrste on middangearde, swilc swa wæs on his gebyrde-tide, swa þæt eall middangeard wæs anes mannes rice underðeod, and eal mennisc him anum cynelic gafol ageaf. Witodlice on swa micelre sibbe wæs Crist acenned, seðe is ure sib, forþan ðe hé geþeodde englas and men to ánum hirede, þurh his menniscnysse. Hé wæs acenned on þæs caseres dagum þe wæs Octauianus geháten, se gerymde Romana rice to ðan swiðe þæt him eal middangeard to beah, and he wæs forði Augustus geciged, þæt is geýcende his rice. Se nama gedafenað þam heofonlican Cyninge Criste, þe on his timan acenned wæs, seðe his heofonlice rice geyhte, and ðone hryre, þe se feallenda deofol on engla werode gewanode, mid menniscum gecynde eft gefylde. Na þæt án þæt he ðone lyre anfealdlice gefylde, ac eac swylce micclum geihte. Soðlice swa micel getel mancynnes becymð þurh Cristes menniscnysse to engla werodum, swa micel swa on heofonum beláf haligra engla æfter ðæs deofles hryre. Þæs caseres gebann, þe het ealne middangeard awritan, getacnode swutellice þæs heofonlican Cyninges dæde, þe to ði com on middangeard þæt he of eallum ðeodum his gecorenan gegaderode, and heora naman on ecere eadignysse awrite. Þeos towritennys asprang fram ðam ealdormen Cyrino: Cyrinus is gereht Yrfenuma, and he getacnode Crist, seðe is soð yrfenuma þæs ecan Fæder; and he us forgifð þæt we mid him beon yrfenuman and efenhlyttan his wuldres. Ealle ðeoda þa ferdon þæt ælc synderlice be him sylfum cennan sceolde, on ðære byrig þe he to hyrde. Swa swa on ðam timan be ðæs caseres gebanne gehwilce ænlipige on heora burgum be him sylfum cendon, swa eac nu us cyðað láreowas Cristes gebann, þæt we ús gegadrian to his halgan gelaðunge, and on ðære ures geleafan gafol mid estfullum mode him agifan, þæt ure naman beon awritene on lifes bec mid his gecorenum.	

Drihten wæs acenned on þære byrig ðe is gehaten Bethleem; forðan ðe hit wæs swa ǽr gewitegod þisum wordum, "Þu Bethleem, Iudeisc land, ne eart ðu wacost burga on Iudeiscum ealdrum: soðlice of ðe cymð se latteow þe gewylt Israhela ðeoda." Crist wolde on ytinge beon acenned, to ði þæt he wurde his ehterum bedigelod. Bethleem is gereht 'Hlaf-hús,' and on hire wæs Crist, se soða hlaf, acenned, þe be him sylfum cwæð, "Ic eom se liflica hláf, þe of heofenum astáh, and seðe of ðam hlafe geett ne swylt hé on ecnysse." Þæs hlafes we onbyriað þonne we mid geleafan to husle gað; forðan þe þæt halige husel is gastlice Cristes lichama; and þurh ðone we beoð alysede fram ðam ecan deaðe. María acende ða hire frumcennedan sunu on ðisum andweardan dæge, and hine mid cild-claðum bewánd, and for rymetleaste on anre binne geléde. Næs þæt cild forði gecweden hire frumcennede cild swilce heo oðer siððan acende, ac forði þe Crist is frumcenned of manegum gastlicum gebroðrum. Ealle cristene men sind his gastlican gebroðra, and hé is se frumcenneda, on gife and on godcundnysse ancenned of ðam Ælmihtigan Fæder. Hé wæs mid wacum cild-claðum bewæfed, þæt he ús forgeafe ða undeadlican tunecan, þe we forluron on ðæs frumsceapenan mannes forgægednysse. Se Ælmihtiga Godes Sunu, ðe heofenas befon ne mihton, wæs geled on nearuwre binne, to ði þæt he ús fram hellicum nyrwette alysde. María wæs ða cuma ðær, swa swa þæt godspel ús segð; and for ðæs folces geðryle wæs þæt gesthus ðearle genyrwed.	

Se Godes Sunu wæs on his gesthuse genyrwed, þæt he us rume wununge on heofonan rice forgife, gif we his willan gehyrsumiað. Ne bitt hé us nánes ðinges to edleane his geswinces, buton ure sawle hælo, þæt we ús sylfe clæne and ungewemmede him gegearcian, to blisse and to ecere myrhðe. Þa hyrdas ðe wacodon ofer heora eowode on Cristes acennednysse, getacnodon ða halgan lareowas on Godes gelaðunge, þe sind gastlice hyrdas geleaffulra sawla: and se engel cydde Cristes acennednysse hyrdemannum, forðam ðe ðan gastlicum hyrdum, þæt sind lareowas, is swiðost geopenod embe Cristes menniscnysse, þurh boclice lare; and hí sceolon gecneordlice heora underþeoddum bodian, þæt þæt him geswutelod is, swa swa ða hyrdas þa heofenlican gesihðe gewídmærsodan. Þam lareowe gedafenað þæt hé symle wacol sy ofer Godes eowode, þæt se ungesewenlica wulf Godes scep ne tostence.	

Gelóme wurdon englas mannum æteowode on ðære ealdan ǽ, ac hit nis awriten þæt hí mid leohte comon, ac se wurðmynt wæs þises dæges mærðe gehealden, þæt hí mid heofenlicum leohte hí geswutelodon, ðaða þæt soðe leoht aspráng on ðeostrum riht geþancodum, se mildheorta and se rihtwisa Drihten. Se engel cwæð to þam hyrdum, "Ne beo ge afyrhte; efne ic bodige eow micelne gefean, ðe eallum folce becymð, forðan þe nu to-dæg is acenned Hælend Crist on Dauides ceastre." Soðlice hé bodade micelne gefean, seðe næfre ne geendað; forðan þe Cristes acennednys gegladode heofenwara, and eorðwara, and helwara. Se engel cwæð, "Nu to-dæg is eow acenned Hælend Crist on Dauides ceastre:" Rihtlice hé cwæð on dæge, and ná on nihte, forðan ðe Crist is se soða dæg, seðe todræfde mid his to-cyme ealle nytennysse þære ealdan nihte, and ealne middangeard mid his gife onlihte. Þæt tácen þe se engel ðam hyrdum sæde we sceolon symle on urum gemynde healdan, and þancian ðam Hælende þæt he gemedemode hine sylfne to ðan þæt hé dælnimend wære ure deadlicnysse, mid menniscum flæsce befangen, and mid wáclicum cild-claðum bewunden. Þa fǽrlice, æfter þæs engles spræce, wearð gesewen micel menigu heofenlices werodes God herigendra and singendra, "Sy wuldor Gode on heannyssum, and on eorðan sibb þam mannum þe beoð godes willan." An engel bodade þam hyrdum þæs heofonlican Cyninges acennednysse, and ða færlice wurdon æteowode fela ðusend engla, þy læs ðe wǽre geþuht anes engles ealdordom to hwonlic to swa micelre bodunge: and hí ealle samod mid gedremum sange Godes wuldor hleoðrodon, and godum mannum sibbe bodedon, swutellice æteowiende þæt þurh his acennednysse men beoð gebigede to anes geleafan sibbe, and to wuldre godcundlicere herunge. Hí sungon, "Sy wuldor Gode on heannyssum, and on eorðan sibb mannum, ðam ðe beoð godes willan." Ðas word geswuteliað þæt ðær wunað Godes sibb þær se goda willa bið. Eornostlice mancynn hæfde ungeþwærnysse to englum ær Drihtnes acennednysse; forðan ðe we wæron þurh synna ælfremede fram Gode; þa wurde we eac ælfremede fram his englum getealde: ac siððan se heofenlica Cyning urne eorðlican lichaman underfeng, siððan gecyrdon his englas to ure sibbe; and ða ðe hí ærðan untrume forsawon, þa hi wurðiað nu him to geferum. Witodlice on ðære ealdan ǽ, Loð, and Iosue, and gehwilce oðre þe englas gesawon, hí luton wið heora, and to him gebædon, and ða englas þæt geðafodon: ac Iohannes se Godspellere, on ðære Niwan Gecyðnysse, wolde hine gebiddan to þam engle þe him to spræc, þa forwyrnde se engel him ðæs, and cwæð, "Beheald þæt ðu ðas dæde ne dó; ic eom ðin efen-ðeowa, and ðinra gebroðra; gebide ðe to Gode anum." Englas geþafodon ær Drihtnes to-cyme þæt mennisce men him to feollon, and æfter his to-cyme þæs forwyrndon; forðan þe hí gesáwon þæt heora Scyppend þæt gecynd underfeng þe hí ær ðan wáclic tealdon, and ne dorston hit forseon on ús, þonne hí hit wurðiað bufon him sylfum on ðam heofonlican Cyninge. Ne hí manna geferrædene ne forhógiað, þonne hí feallende hí to þam menniscum Gode gebiddað. Nu we sind getealde Godes ceaster-gewaran, and englum gelíce; uton forði hógian þæt leahtras us ne totwæmon fram ðisum micclum wurðmynte. Soðlice men syndon godas gecigede; heald forði, ðu mann, þinne godes wurðscipe wið leahtras; forðan þe God is geworden mann for ðe.	

Þa hyrdas ða spræcon him betweonan, æfter ðæra engla fram-færelde, "Uton gefaran to Bethleém, and geseon þæt word þe geworden is, and God us geswutelode." Eala hú rihtlice hí andetton þone halgan geleafan mid þisum wordum, "On frymðe wæs wórd, and þæt word wæs mid Gode, and þæt wórd wæs God"! Word bið wisdomes geswutelung, and þæt Word, þæt is se Wisdom, is acenned of ðam Ælmihtigum Fæder, butan anginne; forðan ðe hé wæs æfre God of Gode, Wisdom of ðam wisan Fæder. Nis hé na geworht, forðan ðe he is God, and na gesceaft; ac se Ælmihtiga Fæder gesceop þurh ðone Wisdom ealle gesceafta, and hi ealle ðurh þone Halgan Gast gelíffæste. Ne mihte ure mennisce gecynd Crist on ðære godcundlican acennednysse geseon; ac þæt ylce Word wæs geworden flæsc, and wunode on ús, þæt we hine geseon mihton. Næs þæt Word to flæsce awend, ac hit wæs mid menniscum flæsce befangen. Swa swa anra gehwilc manna wunað on sawle and on lichaman án mann, swa eac Crist wunað on godcundnysse and menniscnysse, on ánum hade án Crist. Hí cwædon, "Uton geseon þæt word þe geworden is," forðan ðe hí ne mihton hit geseon ær ðan ðe hit geflæschamod wæs, and to menn geworden. Nis þeahhwæðre seo godcundnys gemenged to ðære menniscnysse, ne ðær nan twæming nys. We mihton eow secgan ane lytle bysne, gif hit to wáclic nære; Sceawa nú on anum æge, hú þæt hwite ne bið gemenged to ðam geolcan, and bið hwæðere án æg. Nis eac Cristes godcundnys gerunnen to ðære menniscnysse, ac he þurhwunað þeah á on ecnysse on anum hade untotwæmed.	

Hrædlice ða comon þa hyrdas and gemetton Marian and Ioseph, and þæt cild geléd on ðære binne. Maria wæs be Godes dihte þam rihtwisan Iosepe beweddod, for micclum gebeorge; forðan ðe hit wæs swa gewunelic on Iudeiscre ðeode, æfter Moyses ǽ, þæt gif ænig wimman cild hæfde butan be rihtre æwe, þæt hí man sceolde mid stanum oftorfian. Ac God asende his engel to Iosepe, ða María eacnigende wæs, and bead þæt he hire gymene hæfde, and þæs cildes foster-fæder wære. Þa wæs geðuht ðam Iudeiscum swilce Ioseph þæs cildes fæder wære, ac hé næs; forðan þe hit næs nan neod þam Ælmihtigum Scyppende þæt hé of wífe acenned wære; ac hé genam ða menniscnysse of Marían innoðe, and forlet hí mæden na gewemmed, ac gehalgod þurh his acennednysse. Ne oncneow heo weres gemanan, and heo acende butan sare, and þurhwunað on mægðhade. Þa hyrdas gesawon, and oncneowon be ðam cilde, swa swa him gesǽd wæs. Nis nan eadignys butan Godes oncnawennesse, swa swa Crist sylf cwæð ðaða he us his Fæder betæhte, "Þæt is ece líf, þæt hi ðe oncnawon soðne God, and ðone ðe þu asendest Hælend Crist." Hwæt ða ealle ða ðe þæt gehyrdon micclum ðæs wundrodon, and be ðam ðe ða hyrdas sædon. María soðlice heold ealle ðas wórd aræfniende on hire heortan. Heo nolde widmærsian Cristes digelnesse, ac anbidode oð þæt he sylf þaða he wolde hí geopenode. Heo cuðe Godes ǽ, and on ðæra witegena gesetnysse rædde, þæt mæden sceolde God acennan. Þa blissode heo micclum þæt heo hit beon moste. Hit wæs gewitegod þæt hé on ðære byrig Bethleem acenned wurde, and heo ðearle wundrode þæt heo æfter ðære witegunge ðær acende. Heo gemunde hwæt sum witega cwæð, "Se oxa oncneow his hlaford, and se assa his hlafordes binne." Þa geseah heo þæt cild licgan on binne, ðær se oxa and se assa gewunelice fodan secað. Godes heah-engel Gabrihel bodode Marían ðæs Hælendes to-cyme on hire innoðe, and heo geseah ða þæt his bodung unleaslice gefylled wæs. Ðyllice word María heold aræfnigende on hire heortan. And þa hyrdas gecyrdon ongean wuldrigende and herigende God, on eallum ðam ðingum ðe hí gehyrdon and gesáwon, swa swa him gesæd wæs.	

Þyssera ðreora hyrda gemynd is gehæfd be eastan Bethleem áne mile, on Godes cyrcan geswutelod, þam ðe ða stowe geneosiað. We sceolon geefenlæcan þysum hyrdum, and wuldrian and hérian urne Drihten on eallum ðam ðingum þe he for ure lufe gefremode, ús to alysednysse and to ecere blisse, ðam sy wuldor and lof mid ðam Ælmihtigum Fæder, on annysse þæs Halgan Gastes, on ealra worulda woruld. Amen.	

VII. KL. JAN.

PASSIO BEATI STEPHANI, PROTOMARTYRIS.

We rædað on ðære béc þe is geháten Actus Apostolorum, þǽt ða apostolas gehádodon seofon diaconas on ðære gelaðunge þe of Iudeiscum folce to Cristes geleafan beah, æfter his ðrowunge, and ǽriste of deaðe, and upstige to heofenum. Þæra diacona wæs se forma Stephanus, þe we on ðisum dæge wurðiað. He wæs swiðe geleafful, and mid þam Halgum Gaste afylled. Þa oðre six wæron gecigede ðisum namum: Stephanus wæs se fyrmesta, oðer Philippus, þridda Procorus, feorða Nicanor, fifta Timotheus, sixta Parmenen, seofoða Nicolaus. Ðas seofon hí gecuron and gesetton on ðæra apostola gesihðe, and hi ða mid gebedum and bletsungum to diaconum gehadode wurdon. Weox ða dæghwonlice Godes bodung, and wæs gemenigfylld þæt getel cristenra manna þearle on Hierusalem. Þa wearð se eadiga Stephanus mid Godes gife, and mid micelre strencðe afylled, and worhte forebeacena and micele tácna on ðam folce. Ða astodon sume ða ungeleaffullan Iudei, and woldon mid heora gedwylde þæs eadigan martyres láre oferswiðan; ac hi ne mihton his wisdome wiðstandan, ne ðam Halgum Gaste, ðe ðurh hine spræc. Þa setton hí lease gewitan, ðe hine forlugon, and cwædon, þæt hé tállice word spræce be Moyse and be Gode. Þæt folc wearð ða micclum astyred, and þa heafod-menn, and þa Iudeiscan boceras, and gelæhton Stephanum, and tugon to heora geþeahte; and ða leasan gewitan him on besædon, "Ne geswicð ðes man to sprecenne tallice word ongean þas halgan stowe and Godes ǽ. We gehyrdon hine secgan þæt Crist towyrpð þas stowe, and towent ða gesetnysse ðe ús Moyses tæhte." Þa beheoldon ða hine ðe on þam geðeahte sæton, and gesawon his nebwlite swylce sumes engles ansyne. Ða cwæð se ealdor-biscop to ðam eadigan cyðere, "Is hit swa hí secgað?" Ða wolde se halga wer Stephanus heora ungeleaffullan heortan gerihtlæcan mid heora forðfædera gebysnunge}} and gemynde, and to soðfæstnysse wege mid ealre lufe gebigan. Begann ða him to reccenne be ðam heahfædere Abrahame, hu se heofenlica God hine geceas him to geþoftan, and him behet, þæt ealle ðeoda on his ofspringe gebletsode wurdon, for his gehyrsumnesse. Swa eac ðæra oðra heahfædera gemynd, mid langsumere race, ætforan him geniwode; and hu Moyses, ðurh Godes mihte, heora foregengan ofer ða Readan Sæ wundorlice gelædde, and hú hí siððan feowertig geara on westene wæron, mid heofenlicum bigleofan dæghwonlice gereordode; and hu God hí lædde to ðam Iudeiscan earde, and ða hæðenan ðeoda ætforan heora gesihðum eallunga adwæscte; and be Dauides mærðe, þæs mæran cyninges, and Salomones wuldre, ðe Gode þæt mære tempel arærde. Cwæð þa æt nextan, "Ge wiðstandað þam Halgum Gaste mid stiðum swuran, and ungeleaffulre heortan; ge sind meldan and manslagan, and ge ðone rihtwisan Crist niðfullice acwealdon; ge underfengon ǽ on engla gesetnysse, and ge hit ne heoldon." Hwæt ða Iudeiscan þa wurdon þearle on heora heortan astyrode, and biton heora teð him togeanes. Se halga Stephanus wearð þa afylled mid þam Halgum Gaste, and beheold wið heofonas weard, and geseah Godes wuldor, and þone Hælend standende æt his Fæder swiðran; and he cwæð, "Efne ic geseo heofenas opene, and mannes Sunu standende æt Godes swiðran." Iudei ða, mid micelre stemne hrymende, heoldon heora earan, and anmodlice him to scuton, and hi hine gelæhton, and of ðære byrig gelæddon to stænenne. Þa leas-gewitan ða lédon heora hacelan ætforan fotum sumes geonges cnihtes, se wæs geciged Saulus. Ongunnon ða oftorfian mid heardum stanum ðone eadigan Stephanum; and hé clypode, and cwæð, "Drihten Hǽlend, onfóh minne gast." And gebigde his cneowu, mid micelre stemne clypigende, "Min Drihten, ne sete ðu ðas dæda him to synne." And hé mid þam worde ða gewát to ðan Ælmihtigum Hælende, þe he on heofenan healicne standende geseah.	

Se wisa Augustinus spræc ymbe ðas rædinge, and smeade hwí se halga cyðere Stephanus cwæde þæt he gesawe mannes bearn standan æt Godes swyðran, and nolde cweðan Godes bearn; þonne ðe is geþuht wurðlicor be Criste to cweðenne Godes Bearn ðonne mannes Bearn. Ac hit gedafenode þæt se Hælend swa geswutelod wære on heofenum, and swa gebodod on middangearde. Eall ðæra Iudeiscra teona aras þurh þæt, hwí Drihten Crist, seðe æfter flæsce soðlice is mannes Sunu, eac swilce wære gecweden Godes Sunu? forði gemunde swiðe gedafenlice þæt godcunde gewrit, mannes Sunu standan æt Godes swiðran to gescyndenne þæra Iudeiscra úngeleaffulnysse. Crist wæs æteowed his eadigan cyðere Stephane on heofenum, seðe fram ungeleaffullum on middangearde acweald wæs, and seo heofenlice soðfæstnyss be ðam cydde gecyðnysse, þone seo eorðlice arleasnyss huxlice tælde. Hwá mæg beon rihtlice gecíged mannes Bearn, buton Criste anum, þonne ælc man is twegra manna bearn, buton him anum? Se eadiga Stephanus geseah Crist standan, forðan þe he wæs his gefylsta on ðam gastlicum gefeohte his martyrdomes. Witodlice we andettað on urum credan, þæt Drihten sitt æt his Fæder swiðran. Setl gedafenað déman, and steall fylstendum oððe feohtendum. Nu andet ure geleafa Cristes setl, forðan ðe hé is se soða déma lybbendra and deadra: and se eadiga cyðere Stephanus híne geseah standende, forðan ðe he wæs his gefylsta, swa swa we ǽr sædon. Ealra gecorenra halgena deað is deorwurðe on Godes gesihðe; ac ðeah-hwæðere is geþuht, gif ænig todál beon mæg betwux martyrum, þæt se is healicost seðe ðone martyrdom æfter Gode astealde. Witodlice Stephanus wæs to diacone gehádod æt ðæra apostola handum; ac hé hí forestóp on heofenan rice mid sigefæstum deaðe; and swa se ðe wæs neoðor on endebyrdnysse, wearð fyrmest on ðrowunge; and se ðe wæs leorning-cniht on háde, ongann wesan láreow on martyrdome. Ðone deað soðlice þe se Hælend gemedemode for mannum þrowian, ðone ageaf Stephanus fyrmest manna þam Hælende. He is gecweden protomartyr, þæt is se forma cyðere, forðan ðe hé æfter Cristes ðrowunge ærest martyrdóm geðrowode. Stephanus is Grecisc nama, þæt is on Leden, Coronatus, þæt we cweðað on Englisc, Gewuldorbeagod; forðan ðe hé hæfð þone ecan wuldorbeah, swa swa his nama him forewítegode. Þa leasan gewitan, ðe hine forsædon, híne ongunnon ærest to torfienne; forðan þe Moyses ǽ tæhte, þæt swa hwá swa oðerne to deaðe forsǽde, sceolde wurpan ðone forman stán to ðam ðe hé ær mid his tungan acwealde. Ða reðan Iudei wedende þone halgan stǽndon: and hé clypode, and cwæð, "Drihten, ne sete ðu ðas dǽda him to synne."	

Understandað nu, mine gebroðra, þa micclan lufe þæs eadigan weres. On deaðe hé wæs gesett, and ðeah he bæd mid soðre lufe for his cwelleras; and betwux ðæra stana hryre, ðaða gehwá mihte his leofostan frynd forgytan, ða betæhte hé his fynd Gode, þus cweðende, "Drihten, ne sete þu ðas dæda him to synne." Swiðor he besorgade þa heora synna þonne his agene wunda; swiðor heora arleasnysse þonne his sylfes deað; and rihtlice swiðor, forðan ðe heora arleasnysse fyligde se eca deað, and þæt ece líf fyligde his deaðe. Saulus heold ðæra leasra gewitena reaf, and heora mod to þære stæninge geornlice tihte. Stephanus soðlice gebigedum cneowum Drihten bæd þæt hé Saulum alysde. Wearð ða Stephanes bén fram Gode gehyred, and Saulus wearð alysed. Se árfæsta wæs gehyred, and se arleasa wearð gerihtwisod.	

On ðyssere dæde is geswutelod hu micclum fremige þære soðan lufe gebed. Witodlice næfde Godes gelaðung Paulum to lareowe, gif se halga martyr Stephanus swa ne bæde. Efne nú Paulus blissað mid Stephane on heofenan rice; mid Stephane hé bricð Cristes beorhtnysse, and mid him hé rixað. Þider ðe Stephanus forestóp, mid Saules stanum oftorfod, ðider folgode Paulus gefultumod þurh Stephanes gebedu. Þær nis Paulus gescynd þurh Stephanes slege, ac Stephanus gladað on Paules gefærrædene; forðan þe seo soðe lufu on heora ægðrum blissað. Seo soðe lufu oferwann ðæra Iudeiscra reðnysse on Stephane, and seo ylce lufu oferwreah synna micelnysse on Paule, and heo on heora ægðrum samod geearnode heofenan rice. Eornostlice seo soðe lufu is wylspring and ordfruma ealra godnyssa and æðele trumnys, and se weg þe lǽt to heofonum. Se ðe færð on soðre lufe ne mæg hé dwelian, ne forhtian: heo gewissað, and gescylt, and gelæt. Þurh þa soðan lufe wæs þes halga martyr swa gebyld þæt he bealdlice ðæra Iudeiscra ungeleaffulnysse ðreade, and he órsorh betwux ðam greatum hagolstanum þurhwunode; and he for ðam stænendum welwillende gebæd, and þær to-eacan ða heofenlican healle cucu and gewuldorbeagod inn-ferde.	

Mine gebroðra, uton geefenlæcan be sumum dæle swa miccles lareowes geleafan, and swa mæres cyðeres lufe. Uton lufian ure gebroðra on Godes gelaðunge mid swilcum mode swa swa ðes cyðere þa lufode his fynd. Beoð gemyndige hwæt seo sylfe Soðfæstnys on ðam halgan godspelle behét, and hwilc wedd us gesealde. Se Hælend cwæð, "Gif ge forgyfað þam mannum þe wið eow agyltað, þonne forgyfð eow eower Fæder eowere synna: gif ge ðonne nellað forgyfan, nele eac eower Fæder eow forgifan eowere gyltas." Ge gehyrað nu, mine gebroðra, þæt hit stent þurh Godes gyfe on urum agenum dihte hu ús bið æt Gode gedémed. He cwæð, "Gif ge forgyfað, eow bið forgyfen." Ne bepæce nán man hine sylfne: witodlice gif hwa furðon ænne man hatað on ðisum middangearde, swa hwæt swa he to góde gedéð, eal he hit forlyst; forðan ðe se apostol Paulus ne bið geligenod, þe cwæð, "Þeah ðe ic aspende ealle mine æhta on ðearfena bigleofan, and ðeah ðe ic minne agenne lichaman to cwale gesylle, swa ðæt ic forbyrne on martyrdome; gif ic næbbe ða soðan lufe, ne fremað hit me nan ðing." Be ðan ylcan cwæð se godspellere Iohannes, "Seðe his broðor ne lufað, he wunað on deaðe." Eft hé cwæð, "Ælc ðæra þe his broðor hatað is manslaga." Ealle we sind gebroðra þe on God gelyfað, and we ealle cweðað, "Pater noster qui es in celis," þæt is, "Ure Fæder þe eart on heofonum." Ne gedyrstlæce nan man be mægðhade, butan soðre lufe. Ne truwige nan man be ælmesdædum oððe on gebedum, butan ðære foresædan lufe; forðan ðe swa lange swa hé hylt ðone sweartan nið on his heortan, ne mæg he mid nanum ðinge þone mildheortan God gegladian. Ac gif he wille þæt him God milde sý, þonne hlyste hé gódes rædes, na of minum muðe, ac of Cristes sylfes: he cwæð, "Gif ðu offrast ðine lác to Godes weofode, and þu þær gemyndig bist þæt ðin broðor hæfð sum ðing ongean ðe, forlæt ðærrihte ða lác ætforan ðam weofode, and gang ærest to þinum breðer, and þe to him gesibsuma; and ðonne ðu eft cymst to ðam weofode, geoffra ðonne ðine lác." Gif ðu ðonne þinum cristenum breðer deredest, þonne hæfð he sum ðing ongean ðe, and þu scealt be Godes tæcunge hine gegladian, ær ðu ðine lác geoffrige. Gif ðonne se cristena mann, þe ðin broðor is, ðe ahwar geyfelode, þæt ðu scealt miltsigende forgifan. Ure gastlican lác sind ure gebedu, and lofsang, and husel-halgung, and gehwilce oðre lác ðe we Gode offriað, þa we sceolon mid gesibsumere heortan and broðerlicere lufe Gode betæcan. Nu cwyð sum man ongean ðas rædinge, Ne mæg ic minne feond lufian, ðone ðe ic dæghwonlice wælhreowne togeanes me geseo. Eala ðu mann, þu sceawast hwæt ðin broðor þe dyde, and þu ne sceawast hwæt ðu Gode gedydest. Þonne ðu micele swærran synna wið God gefremodest, hwí nelt ðu forgyfan ða lytlan gyltas anum menn, þæt se Ælmihtiga God þe ða micclan synna forgyfe? Nu cwyst ðu eft, Micel gedeorf bið me þæt ic minne feond lufige, and for ðone gebidde þe me hearmes cepð. Ne wiðcweðe we þæt hit micel gedeorf ne sy; ac gif hit is hefigtyme on ðyssere worulde, hit becymð to micelre mede on ðære toweardan. Witodlice þurh ðines feondes lufe þu bist Godes freond; and na þæt an þæt ðu his freond sy, ac eac swilce þu bist Godes bearn, þurh ða rædene þæt þu þinne feond lufige; swa swa Crist sylf cwæð, "Lufiað eowere fynd, doð þam tela þe eow hatiað, þæt ge beon eoweres Fæder cild, seðe on heofenum is." Menigfealde earfoðnyssa and hospas wolde gehwá eaðelice forberan wið þan þæt he moste sumum rican men to bearne geteald beon, and his yrfenuma to gewitendlicum æhtum: forberað nu geðyldelice for ðam ecan wurðmynte, þæt ge Godes bearn getealde beon, and his yrfenuman on heofenlicum spedum, þæt þæt se oðer forðyldigan wolde for ateorigendlicere edwiste.	

We secgað eow Godes riht; healdað gif ge willon. Gif we hit forsuwiað, ne bið us geborgen. Cristes lufu us neadað þæt we simle þa gódan tihton, þæt hí on gódnysse þurhwunion; and ða yfelan we mynegiað, þæt hí fram heora yfelnessum hrædlice gecyrron. Ne beo se rihtwisa gymeleas on his anginne, ne se yfela ortruwige ðurh his unrihtwisnysse. Ondræde se goda þæt hé fealle; hogige se yfela þæt hé astande. Se ðe yfel sy geefenlæce hé Paules gecyrrednysse; se ðe gód sy þurhwunige hé on gódnysse mid Stephane; forðan ðe ne bið nán anginn herigendlic butan godre geendunge. Ælc lof bið on ende gesungen.	

Mine gebroðra, gyrstan-dæg gemedemode ure Drihten hine sylfne, þæt hé ðysne middangeard þurh soðe menniscnysse geneosode: nu to-dǽg se æðela cempa Stephanus, fram lichamlicere wununge gewitende, sigefæst to heofenum ferde. Crist niðer-astáh, mid flæsce bewæfed; Stephanus up-astáh, þurh his blod gewuldorbeagod. Gyrstan-dæg sungon englas "Gode wuldor on heannyssum;" nu to-dæg hí underfengon Stephanum blissigende on heora geferrædene, mid þam hé wuldrað and blissað á on ecnysse. Amen.	

VI. KAL. JAN.

ASSUMPTIO SCI IOHANNIS APOSTOLI.

Iohannes se Godspellere, Cristes dyrling, wearð on ðysum dæge to heofenan rices myrhðe, þurh Godes neosunge, genumen. He wæs Cristes moddrian sunu, and he hine lufode synderlice; na swa micclum for ðære mæglican sibbe swa for ðære clænnysse his ansundan mægðhades. He wæs on mægðháde Gode gecoren, and hé on ecnysse on ungewemmedum mægðhade þurhwunode. Hit is geræd on gewyrdelicum racum þæt hé wolde wífian, and Críst wearð to his gyftum gelaðod. Þa gelámp hit þæt æt ðam gyftum wín wearð ateorod. Se Hælend ða het þa ðenig-men afyllan six stænene fatu mid hluttrum wætere, and he mid his bletsunge þæt wæter to æðelum wine awende. Þis is þæt forme tácn ðe hé on his menniscnysse openlice geworhte. Þa wearð Iohannes swa onbryrd þurh þæt tácn, þæt hé ðærrihte his bryde on mægðhade forlét, and symle syððan Drihtne folgode, and wearð ða him inweardlice gelufod, forðan ðe he hine ætbræd þam flæsclicum lustum. Witodlice ðisum leofan leorning-cnihte befæste se Hælend his modor, þaþa hé on rode hengene mancynn alysde; þæt his clæne líf ðæs clænan mædenes Marian gymde, and heo ða on hyre swyster suna ðenungum wunode.	

Eft on fyrste, æfter Cristes upstige to heofonum, rixode sum wælhreow casere on Romana ríce, æfter Nerone, se wæs Domicianus gehaten, cristenra manna ehtere: se het afyllan ane cyfe mid weallendum ele, and þone mæran godspellere þæron het bescufan; ac he, ðurh Godes gescyldnysse, ungewemmed of ðam hatum bæðe eode. Eft ðaða se wælreowa ne mihte ðæs eadigan apostoles bodunge alecgan, þa asende he hine on wræcsið to anum igeoðe þe is Paðmas gecíged, þæt he ðær þurh hungres scearpnysse acwæle. Ac se Ælmihtiga Hælend ne forlét to gymeleaste his gelufedan apostol, ac geswutelode him on ðam wræcsiðe þa toweardan onwrigenysse, be ðære hé awrat ða bóc ðe is gehaten Apocalipsis: and se wælhreowa Domicianus on ðam ylcan geare wearð acweald æt his witena handum; and hí ealle anmodlice ræddon þæt ealle his gesetnyssa aydlode wæron. Þa wearð Nerua, swiðe arfæst man, to casere gecoren. Be his geðafunge gecyrde se apostol ongean mid micclum wurðmynte, seðe mid hospe to wræcsiðe asend wæs. Him urnon ongean weras and wif fægnigende, and cweðende, "Gebletsod is se ðe com on Godes naman."	

Mid þam ðe se apostol Iohannes stop into ðære byrig Ephesum, þa bær man him togeanes anre wydewan líc to byrigenne; hire nama wæs Drusiana. Heo wæs swiðe gelyfed and ælmesgeorn, and þa ðearfan, ðe heo mid cystigum mode eallunga afedde, dreorige mid wópe ðam líce folgodon. Ða het se apostol ða bære settan, and cwæð, "Min Drihten, Hælend Crist! Arære ðe, Drusiana; aris, and gecyrr ham, and gearca ús gereordunge on þinum huse." Drusiana þa arás swilce of slæpe awreht, and, carfull be ðæs apostoles hæse, ham gewende.	

On ðam oðrum dæge eode se apostol be ðære stræt, þa ofseah he hwær sum uðwita lædde twegen gebroðru, þe hæfdon behwyrfed eall heora yldrena gestreon on deorwurðum gymstanum, and woldon ða tocwysan on ealles þæs folces gesihðe, to wæfersyne, swylce to forsewennysse woruldlicra æhta. Hit wæs gewunelic on ðam timan þæt ða ðe woldon woruld-wisdom gecneordlice leornian, þæt hí behwyrfdon heora are on gymstanum, and ða tobræcon; oððe on sumum gyldenum wecge, and ðone on sǽ awurpan; þilæs ðe seo smeaung þæra æhta hí æt þære lare hremde. Þa clypode se apostol ðone uðwitan Graton him to, and cwæð, "Dyslic bið þæt hwa woruldlice speda forhogige for manna hérunge, and beo on Godes dome geniðerod. Ydel bið se læcedom þe ne mæg ðone untruman gehælan; swa bið eac ydel seo lár ðe ne gehælð ðære sawle leahtras and unðeawas. Soðlice min lareow Crist sumne cniht ðe gewilnode þæs ecan lifes þysum wordum lærde, Þæt he sceolde ealle his welan beceapian, and þæt wurð ðearfum dælan, gif hé wolde fulfremed beon, and he syððan hæfde his goldhord on heofenum, and ðær to-eacan þæt ece líf." Graton ða se uðwita him andwyrde, "Þas gymstanas synd tocwysede for ydelum gylpe, ac gif ðin láreow is soð God, gefeg ðas bricas to ansundnysse, þæt heora wurð mæge þearfum fremian." Iohannes þa gegaderode ðæra gymstana bricas, and beseah to heofonum, þus cweðende, "Drihten Hælend, nis ðe nan ðing earfoðe; þu ge-edstaðelodest ðisne tobrocenan middangeard on þinum geleaffullum, þurh tácen þære halgan rode; ge-edstaðela nu þas deorwurðan gymstanas, ðurh ðinra engla handa, þæt ðas nytenan menn þine mihta oncnáwon, and on þe gelyfon." Hwæt, ða færlice wurdon ða gymstanas swa ansunde, þæt furðon nan tácen þære ærran tocwysednysse næs gesewen. Þa se uðwita Graton samod mid þam cnihtum feoll to Iohannes fotum, gelyfende on God. Se apostol hine fullode mid eallum his hirede, and hé ongann Godes geleafan openlice bodian. Þa twegen gebroðra, Atticus and Eugenius, sealdon heora gymstanas, and ealle heora æhta dældon wǽdlum, and filigdon þam apostole, and micel menigu geleaffulra him eac to geðeodde.	

Þa becom se apostol æt sumum sæle to þære byrig Pergamum, þær ða foresædan cnihtas iú ær eardodon, and gesawon heora ðeowan mid godewebbe gefreatewode, and on woruldlicum wuldre scinende. Ða wurdon hí mid deofles flan þurhscotene, and dreorige on mode, þæt hí wædligende on ánum waclicum wæfelse ferdon, and heora ðeowan on woruldlicum wuldre scinende wæron. Þa undergeat se apostol ðas deoflican facn, and cwæð, "Ic geseo þæt eower mód is awend, and eower andwlita, forðan ðe ge eowre speda þearfum dældon, and mines Drihtnes lare fyligdon: gað nu forði to wuda, and heawað incre byrðene gyrda, and gebringað to me." Hí dydon be his hæse, and hé on Godes naman ða grenan gyrda gebletsode, and hí wurdon to readum golde awende. Eft cwæð se apostol Iohannes, "Gað to ðære sǽ-strande, and feccað me papolstanas." Hí dydon swa; and Iohannes þa on Godes mægenðrymme hí gebletsode, and hí wurdon gehwyrfede to deorwurðum gymmum. Þa cwæð se apostol, "Gað to smiððan, and fandiað þises goldes and ðissera gymstana." Hí ða eodon, and eft comon, þus cweðende, "Ealle ðas goldsmiðas secgað þæt hí næfre ær swa clæne gold, ne swa read ne gesawon: eac ðas gym-wyrhtan secgað þæt hi næfre swa deorwurðe gymstanas ne gemetton." Þa cwæð se apostol him to, "Nimað þis gold, and ðas gymstanas, and farað, and bicgað eow land-áre; forðan þe ge forluron ða heofenlican speda. Bicgað eow pællene cyrtlas, þæt ge to lytelre hwile scinon swa swa róse, þæt ge hrædlice forweornion. Beoð blowende and welige hwilwendlice, þæt ge ecelice wædlion. Hwæt la, ne mæg se Ælmihtiga Wealdend þurhteon þæt hé do his ðeowan rice for worulde, genihtsume on welan, and unwiðmetenlice scinan? Ac he sette gecámp geleaffullum sawlum, þæt hi gelyfon to geagenne þa ecan welan, ða ðe for his naman þa hwilwendan speda forhógiað. Ge gehældon untruman on þæs Hælendes naman, ge afligdon deoflu, ge forgeafon blindum gesihðe, and gehwilce uncoðe gehældon: efne nu is ðeos gifu eow ætbroden, and ge sind earmingas gewordene, ge ðe wæron mære and strange. Swa micel ege stod deoflum fram eow, þæt hí be eowere hæse þa ofsettan deofolseocan forleton; nu ge ondrædað eow deoflu. Þa heofenlican æhta sind us eallum gemæne. Nacode we wæron acennede, and nacode we gewitað. Þære sunnan beorhtnys, and þæs monan leoht, and ealra tungla sind gemæne þam rican and ðam heanan. Rén-scuras, and cyrcan duru, fulluht, and synna forgyfenys, huselgang, and Godes neosung, sind eallum gemæne, earmum and eadigum: ac se ungesæliga gytsere wile mare habban þonne him genihtsumað, þonne he furðon orsorh ne bricð his genihtsumnysse. Se gytsere hæfð ænne lichaman, and menigfealde scrúd; he hæfð ane wambe, and þusend manna bigleofan: witodlice þæt he for gytsunge úncyste nanum oðrum syllan ne mæg, þæt he hordað, and nat hwam; swa swa se witega cwæð, 'On ídel bið ælc man gedrefed, seðe hordað, and nat hwam he hit gegaderað.' Witodlice ne bið he þæra æhta hlaford, þonne he hi dælan ne mæg; ac he bið þæra æhta ðeowa, þonne he him eallunga þeowað; and þær to-eacan him weaxað untrumnyssa on his lichaman, þæt hé ne mæg ǽtes oððe wǽtes brucan. Hé carað dæges and nihtes þæt his feoh gehealden sy; hé gymð grædelice his teolunge, his gafoles, his gebytlu; he berypð þa wánnspedigan, he fulgǽð his lustum and his plegan; þonne færlice gewitt he of ðissere worulde, nacod and forscyldigod, synna ana mid him ferigende; forðan þe he sceal éce wíte ðrowian."	

Efne ðaða se apostol þas lare sprecende wæs, ða bær sum wuduwe hire suna lic to bebyrgenne, se hæfde gewifod þritigum nihtum ǽr. Seo dreorige modor þa samod mid þam licmannum rarigende hí astrehte æt þæs halgan apostoles fotum, biddende þæt he hire sunu on Godes naman arærde, swa swa he dyde þa wydewan Drusianam. Iohannes ða ofhreow þære meder and ðæra licmanna dreorignysse, and astrehte his lichaman to eorðan on langsumum gebede, and ða æt nextan arás, and eft up-ahafenum handum langlice bæd. Þaða he ðus ðriwa gedón hæfde, ða het he unwindan þæs cnihtes líc, and cwæð, "Eala ðu cniht, ðe þurh ðines flæsces lust hrædlice ðine sawle forlure; eala þu cniht, þu ne cuðest ðinne Scyppend; þu ne cuðest manna Hælend; þu ne cuðest ðone soðan freond; and forði þu beurne on þone wyrstan feond. Nu ic ageat mine tearas, and for ðinre nytennysse geornlice bæd, þæt þu of deaðe arise, and þisum twam gebroðrum, Attico and Eugenio, cyðe hú micel wuldor hí forluron, and hwilc wite hí geearnodon." Mid ðam þa arás se cniht Stacteus, and feoll to Iohannes fotum, and begann to ðreagenne þa gebroðru þe miswende wǽron, þus cweðende, "Ic geseah þa englas, þe eower gymdon, dreorige wepan, and ða awyrigedan sceoccan blissigende on eowerum forwyrde. Eow wæs heofenan rice gearo, and scinende gebytlu mid wistum afyllede, and mid ecum leohte: þa ge forluron þurh unwærscipe, and ge begeaton eow ðeosterfulle wununga mid dracum afyllede, and mid brastligendum ligum, mid unasecgendlicum witum afyllede, and mid anðræcum stencum; on ðam ne ablinð granung and þoterung dæges oþþe nihtes: biddað forði mid inweardre heortan ðysne Godes apostol, eowerne lareow, þæt he eow fram ðam ecum forwyrde arære, swa swa he me fram deaðe arærde; and he eowre saula, þe nu synd adylegode of þære liflican béc, gelæde eft to Godes gife and miltsunge."	

Se cniht þa Stacteus, ðe of deaðe arás, samod mid þam gebroðrum, astrehte hine to Iohannes fótswaðum, and þæt folc forð mid ealle, anmodlice biddende þæt he him to Gode geþingode. Se apostol þa bebead ðam twam gebroðrum þæt hi ðritig daga be hreowsunge dædbetende Gode geoffrodon, and on fæce geornlice bædon, þæt ða gyldenan gyrda eft to þan ærran gecynde awendon, and þa gymstanas to heora wacnysse. Æfter ðritigra daga fæce, þaþa hí ne mihton mid heora benum þæt gold and þa gymstanas to heora gecynde awendan, ða comon hi mid wope to þam apostole, þus cweðende, "Symle ðu tæhtest mildheortnysse, and þæt man oðrum miltsode; and gif man oðrum miltsað, hu micele swiðor wile God miltsian and arian mannum his hand-geweorce! Þæt þæt we mid gitsigendum eagum agylton, þæt we nu mid wependum eagum bereowsiað." Ða andwyrde se apostol, "Berað ða gyrda to wuda, and þa stanas to sǽ-strande: hi synd gecyrrede to heora gecynde." Þaða hi þis gedon hæfdon, ða underfengon hi eft Godes gife, swa þæt hi adræfdon deoflu, and blinde, and untrume gehældon, and fela tacna on Drihtnes naman gefremedon, swa swa hi ær dydon.	

Se apostol þa gebigde to Gode ealne þone eard Asiam, se is geteald to healfan dæle middan-eardes; and awrat ða feorðan Cristes bóc, seo hrepað swyðost ymbe Cristes godcundnysse. Ða oðre þry godspelleras, Matheus, Marcus, Lucas, awriton æror be Cristes menniscnysse. Þa asprungon gedwolmenn on Godes gelaðunge, and cwædon þæt Crist nære ær he acenned wæs of Marian. Þa bædon ealle þa leod-bisceopas ðone halgan apostol þæt he þa feorðan bóc gesette, and þæra gedwolmanna dyrstignesse adwæscte. Iohannes þa bead ðreora daga fæsten gemænelice; and he æfter ðam fæstene wearð swa miclum mid Godes gaste afylled, þæt he ealle Godes englas, and ealle gesceafta, mid heahlicum mode oferstáh, and mid ðysum wordum þa godspellican gesetnysse ongan, "In principio erat uerbum, et uerbum erat apud Deum, et Deus erat uerbum, et reliqua:" þæt is on Englisc, "On frymðe wæs word, and þæt word wæs mid Gode, and þæt word wæs God; þis wæs on frymðe mid Gode; ealle ðing sind þurh hine geworhte, and nis nan þing buton him gesceapen." And swa forð on ealre þære godspellican gesetnysse, he cydde fela be Cristes godcundnysse, hu he ecelice butan angynne of his Fæder acenned is, and mid him rixað on annysse þæs Halgan Gastes, á butan ende. Feawa he awrat be his menniscnysse, forðan þe þa ðry oðre godspelleras genihtsumlice be þam heora bec setton.	

Hit gelamp æt sumum sæle þæt þa deofolgyldan þe þa gýt ungeleaffulle wǽron, gecwædon þæt hi woldon þone apostol to heora hæðenscipe geneadian. Þa cwæð se apostol to ðam hæðengyldum, "Gað ealle endemes to Godes cyrcan, and clypiað ealle to eowerum godum, þæt seo cyrce afealle ðurh heora mihte; ðonne buge ic to eowerum hæðenscipe. Gif ðonne eower godes miht þa halgan cyrcan towurpan ne mæg, ic towurpe eower tempel þurh ðæs Ælmihtigan Godes mihte, and ic tocwyse eower deofolgyld; and bið þonne rihtlic geðuht þæt ge geswycon eoweres gedwyldes, and gelyfon on ðone soðan God, seðe ana is Ælmihtig." Þa hæðengyldan ðisum cwyde geðwærlæhton, and Iohannes mid geswæsum wordum þæt folc tihte, þæt hí ufor eodon fram þam deofles temple; and mid beorhtre stemne ætforan him eallum clypode, "On Godes naman ahreose þis tempel, mid eallum þam deofolgyldum þe him on eardiað, þæt þeos menigu tocnawe þæt ðis hæðengyld deofles biggeng is." Hwæt ða færlice ahreas þæt tempel grundlunga, mid eallum his anlicnyssum to duste awende. On ðam ylcan dæge wurdon gebigede twelf ðusend hæðenra manna to Cristes geleafan, and mid fulluhte gehalgode.	

Þa sceorede ða gyt se yldesta hæðengylda mid mycelre þwyrnysse, and cwæð þæt he nolde gelyfan buton Iohannes attor drunce, and þurh Godes mihte ðone cwelmbæran drenc oferswiðde. Þa cwæð se apostol, "Þeah þu me attor sylle, þurh Godes naman hit me ne derað." Ða cwæð se hæðengylda Aristodemus, "Þu scealt ærest oðerne geseon drincan, and ðærrihte cwelan, þæt huru ðin heorte swa forhtige for ðam deadbærum drence." Iohannes him andwyrde, "Gif ðu on God gelyfan wylt, ic unforhtmod ðæs drences onfó." Þa getengde se Aristodemus to ðam heahgerefan, and genám on his cwearterne twegen ðeofas, and sealde him ðone unlybban ætforan eallum ðam folce, on Iohannes gesihðe; and hi ðærrihte æfter þam drence gewiton. Syððan se hæðengylda eac sealde ðone attorbæran drenc þam apostole, and hé mid rodetacne his muð, and ealne his lichaman gewǽpnode, and ðone unlybban on Godes naman halsode, and siððan mid gebildum mode hine ealne gedranc. Aristodemus ða and þæt folc beheoldon þone apostol ðreo tída dæges, and gesawon hine habban glædne andwlitan, buton blácunge and forhtunge; and hi ealle clypodon, "An soð God is, seðe Iohannes wurðað." Þa cwæð se hæðengylda to ðam apostole, "Gyt me tweonað; ac gif ðu ðas deadan sceaðan, on ðines Godes naman arærst, þonne bið min heorte geclænsod fram ælcere twynunge." Ða cwæð Iohannes, "Aristodeme, nim mine tunecan, and lege bufon ðæra deadra manna lic, and cweð, 'Þæs Hælendes Cristes apostol me asende to eow, þæt ge on his naman of deaðe arison, and ælc man oncnáwe þæt deað and líf ðeowiað minum Hælende.'" He ða be ðæs apostoles hæse bær his tunecan, and alede uppon ðam twám deadum; and hí ðærrihte ansunde arison. Þaða se hæðengylda þæt geseah, ða astrehte he hine to Iohannes fotum, and syððan ferde to ðam heahgerefan, and him ða wundra mid hluddre stemne cydde. Hí ða begen þone apostol gesohton, his miltsunge biddende. Þa bead se apostol him seofon nihta fæsten, and hi siððan gefullode; and hi æfter ðam fulluhte towurpon eall heora deofolgyld, and mid heora maga fultume, and mid eallum cræfte arærdon Gode mære cyrcan on ðæs apostoles wurðmynte.	

Þaða se apostol wæs nigon and hund-nigontig geara, þa æteowode him Drihten Crist mid þam oðrum apostolum, þe hé of ðisum life genumen hæfde, and cwæð, "Iohannes, cum to me; tima is þæt þu mid ðinum gebroðrum wistfullige on minum gebeorscipe." Iohannes þa arás, and eode wið þæs Hælendes; ac he him to cwæð, "Nu on sunnan-dæg, mines æristes dæge, þu cymst to me:" and æfter ðam worde Drihten gewende to heofenum. Se apostol micclum blissode on ðam beháte, and on þam sunnan-uhtan ærwacol to ðære cyrcan com, and þam folce, fram hancrede oð undern, Godes gerihta lærde, and him mæssan gesang, and cwæð þæt se Hælend hine on ðam dæge to heofonum gelaðod hæfde. Het ða delfan his byrgene wið þæt weofod, and þæt greot ut-awegan. And hé eode cucu and gesund into his byrgene, and astrehtum handum to Gode clypode, "Drihten Crist, ic þancige ðe þæt þu me gelaðodest to þinum wistum: þu wást þæt ic mid ealre heortan þe gewilnode. Oft ic ðe bæd þæt ic moste to ðe faran, ac ðu cwæde þæt ic anbidode, þæt ic ðe mare folc gestrynde. Þu heolde minne lichaman wið ælce besmittennysse, and þu simle mine sawle onlihtest, and me nahwar ne forlete. Þu settest on minum muðe þinre soðfæstnysse word, and ic awrat ða lare ðe ic of ðinum muðe gehyrde, and ða wundra ðe ic ðe wyrcan geseah. Nu ic ðe betæce, Drihten! þine bearn, ða ðe þin gelaðung, mæden and moder, þurh wæter and þone Halgan Gast, ðe gestrynde. Onfoh me to minum gebroðrum mid ðam ðe ðu come, and me gelaðodest. Geopena ongean me lifes geat, þæt ðæra ðeostra ealdras me ne gemeton. Þu eart Crist, ðæs lifigendan Godes Sunu, þu þe be ðines Fæder hæse middangeard gehældest, and us ðone Halgan Gast asendest. Þe we heriað, and þanciað þinra menigfealdra goda geond ungeendode worulde. Amen."	

Æfter ðysum gebede æteowode heofenlic leoht bufon ðam apostole, binnon ðære byrgene, ane tid swa beorhte scinende, þæt nanes mannes gesihð þæs leohtes leoman sceawian ne mihte; and he mid þam leohte his gast ageaf þam Drihtne þe hine to his rice gelaðode. He gewát swa freoh fram deaðes sarnysse, of ðisum andweardan life, swa swa he wæs ælfremed fram lichamlicere gewemmednysse. Soðlice syððan wæs his byrgen gemet mid mannan afylled. Manna wæs gehaten se heofenlica mete, þe feowertig geara afedde Israhela folc on westene. Nu wæs se bigleofa gemett on Iohannes byrgene, and nan ðing elles; and se mete is weaxende on hire oð ðisne andweardan dæg. Þær beoð fela tacna æteowode, and untrume gehælde, and fram eallum frecednyssum alysede, þurh ðæs apostoles ðingunge. Þæs him getiðað Drihten Crist, þam is wuldor and wurðmynt mid Fæder and Halgum Gaste, á butan ende. Amen.	

V. KL. JAN.

NATALE INNOCENTIUM INFANTUM.

Nu to-dæg Godes gelaðung geond ealne ymbhwyrft mærsað þæra eadigra cildra freols-tide, þe se wælhreowa Herodes for Cristes acennednysse mid arleasre ehtnysse acwealde, swa swa us seo godspellice racu swutellice cyð.	

Matheus awrat, on þære forman Cristes bec, ðysum wordum be ðæs Hælendes gebyrd-tide, and cwæð, "Þaða se Hælend acenned wæs on þære Iudeiscan Bethleem, on Herodes dagum cyninges, efne ða comon fram east-dæle middangeardes þry tungel-witegan to ðære byrig Hierusalem, þus befrinende, Hwær is Iudeiscra leoda Cyning, seðe acenned is? We gesawon soðlice his steorran on east-dǽle, and we comon to ði þæt we ús to him gebiddon. Hwæt ða Herodes cyning þis gehyrende wearð micclum astyred, and eal seo burhwaru samod mid him. He ða gesamnode ealle þa ealdor-biscopas, and ðæs folces boceras, and befran hwær Cristes cenningstów wære. Hí sædon, on ðære Iudeiscan Bethleem. Þus soðlice is awriten þurh ðone witegan Micheam, Eala þu Bethleem, Iudeisc land, ne eart ðu nateshwón wacost burga on Iudeiscum ealdrum: of ðe cymð se Heretoga seðe gewylt and gewissað Israhela folc. Ða clypode Herodes þa ðry tungel-witegan on sunder-spræce, and geornlice hí befrán to hwilces timan se steorra him ærst æteowode, and asende hí to Bethleem, ðus cweðende, Farað ardlice, and befrínað be ðam cilde, and þonne ge hit gemetað, cyðað me, þæt ic máge me to him gebiddan. Þa tungel-witegan ferdon æfter þæs cyninges spræce, and efne ða se steorra, þe hí on east-dǽle gesawon, glad him beforan, oð þæt he gestód bufon ðam gesthúse, þær þæt cild on wunode. Hi gesáwon ðone steorran, and þearle blissodon. Eodon ða inn, and þæt cild gemetton mid Marian his meder, and niðerfeallende hí to him gebǽdon. Hi geopenodon heora hórdfatu, and him lác geoffrodon, gold, and recels, and myrram. Hwæt ða God on swefne hí gewarnode and bebead þæt hi eft ne cyrdon to ðan reðan cyninge Herode, ac þurh oðerne weg hine forcyrdon, and swa to heora eðele becomon. Efne ða Godes engel æteowode Iosepe, ðæs cíldes foster-fæder, on swefnum, cweðende, 'Arís, and nim þis cild mid þære meder, and fleoh to Egypta lánde, and beo þær oð þæt ic þe eft secge: soðlice toweard is þæt Herodes smeað hú hé þæt cild fordó.' Ioseph ða arás nihtes, and þæt cild mid þære meder samod to Egypta lánde ferede, and þær wunode oð þæt Herodes gewát; þæt seo witegung wære gefylled, þe be ðære fare ær ðus cwæð, Of Egypta lánde ic geclypode minne sunu."	

Nu secgað wyrd-writeras þæt Herodes betwux ðisum wearð gewréged to þam Romaniscan casere, þe ealne middangeard on þam timan geweold. Þa gewende he to Rome, be ðæs caseres hæse, þæt he hine betealde, gif he mihte. Þa betealde he hine swiðe geaplice, swa swa he wæs snotorwyrde to ðan swiðe, þæt se casere hine mid maran wurðmynte ongean to Iudeiscum rice asende. Þaþa he ham com, þa gemunde he hwæt he ær be ðan cilde gemynte, and geseah þæt he wæs bepæht fram ðam tungel-witegum, and wearð þa ðearle gegremod. Sende ða his cwelleras, and ofsloh ealle ða hyse-cild, þe wǽron on þære byrig Bethleem, and on eallum hyre gemærum, fram twywintrum cilde to anre nihte, be ðære tide þe hé geaxode æt ðam tungel-witegum. Þa wæs gefylled Hieremias wítegung, þe ðus witegode, "Stemn is gehyred on heannysse, micel wóp and ðoterung: Rachel beweop hire cildru, and nolde beon gefrefrod, forðan ðe hi ne sind."	

On ðam twelftan dæge Cristes acennednysse comon ða ðry tungel-witegan to Herode, and hine axodon be ðam acennedan cilde; and þaþa hí his cenning-stowe geaxodon, þa gewendon hí wið þæs cildes, and noldon ðone reðan cwellere eft gecyrran, swa swa he het. Þa ne mihte he forbugan þæs caseres hæse, and wæs ða, þurh his langsume fær, þæra cildra slege geuferod swiðor þonne he gemynt hæfde; and hí wurdon ða on ðysum dægþerlicum dæge wuldorfullice gemartyrode; na swa-þeah þæs geares þe Crist acenned wæs, ac æfter twegra geara ymbryne æfter ðæs wælhreowan hamcyme.	

Næs hé æðelboren, ne him naht to þam cynecynne ne gebyrode; ac mid syrewungum and swicdome he becom to ðære cynelican geðincðe; swa swa Moyses be ðam awrát, Þæt ne sceolde ateorian þæt Iudeisce cynecynn, oþþæt Crist sylf come. Ða com Crist on ðam timan þe seo cynelice mæigð ateorode, and se ælfremeda Herodes þæs rices geweold. Þa wearð he micclum afyrht and anðracode þæt his rice feallan sceolde, þurh to-cyme þæs soðan cyninges. Þa clypode hé ða tungel-witegan on sunder-spræce, and geornlice hí befrán, on hwilcne timan hí ærest þone steorran gesawon; forðan ðe he ondred, swa swa hit gelamp, þæt hí eft hine ne gecyrdon. Þa het he forðy acwellan ealle ða hyse-cild þære burhscire, fram twywintrum cilde oð anre nihte: ðohte gif he hí ealle ofsloge, þæt se án ne ætburste þe he sohte. Ac he wæs ungemyndig þæs halgan gewrites, ðe cwyð, "Nis nán wisdom, ne nán ræd naht ongean God."	

Se swicola Herodes cwæð to ðam tungel-witegum, "Farað, and geornlice befrinað be ðam cilde, and cyðað me, þæt ic eac mage me to him gebiddan." Ac he cydde syððan his facenfullan syrewunge, hu he ymbe wolde, gif he hine gemette, ðaða he ealle his efenealdan adylegode for his anes ehtnysse. Þearflæs he syrwde ymbe Crist: ne com he forðy þæt he wolde his eorðlice rice, oþþe æniges oðres cyninges mid riccetere him to geteon; ac to ði hé com þæt he wolde his heofenlice rice geleaffullum mannum forgyfan. Ne com he to ðy þæt he wære on mærlicum cynesetle ahafen, ac þæt he wære mid hospe on rode hengene genæglod. He wolde ðeah þæs wælhreowan syrewunge mid fleame forbugan, na forði þæt he deað forfluge, seðe sylfwilles to ðrowienne middangearde genealæhte; ac hit wære to hrædlic, gif he ða on cild-cradole acweald wurde, swilce ðonne his to-cyme mancynne bedíglod wære; þi forhradode Godes engel þæs arleasan geþeaht, and bebead þæt se foster-fæder þone heofenlican æþeling of ðam earde ardlice ferede.	

Ne forseah Crist his geongan cempan, ðeah ðe he lichamlice on heora slege andwerd nære; ac hé asende hí fram þisum wræcfullum life to his ecan rice. Gesælige hí wurdon geborene þæt hi moston for his intingan deað þrowian. Eadig is heora yld, seoðe þa gyt ne mihte Crist andettan, and moste for Criste þrowian. Hí wæron þæs Hælendes gewitan, ðeah ðe hí hine ða gyt ne cuðon. Næron hí gerípode to slege, ac hi gesæliglice þeah swulton to life. Gesælig wæs heora acennednys, forðan ðe hí gemetton þæt ece lif on instæpe þæs andweardan lifes. Hí wurdon gegripene fram moderlicum breostum, ac hi wurdon betæhte þærrihte engellicum bosmum. Ne mihte se mánfulla ehtere mid nanre ðenunge þam lytlingum swa micclum fremian, swa micclum swa hé him fremode mid ðære reðan ehtnysse hatunge. Hí sind gehátene martyra blostman, forðan ðe hí wæron swá swá up-aspringende blostman on middeweardan cyle ungeleaffulnysse, swilce mid sumere ehtnysse forste forsodene. Eadige sind þa innoðas þe hí gebæron, and ða breost þe swylce gesihton. Witodlice ða moddru on heora cildra martyrdome þrowodon; þæt swurd ðe þæra cildra lima þurh-árn becóm to ðæra moddra heortan; and neod is þæt hí beon efenhlyttan þæs ecan edleanes, þonne hí wæron geferan ðære ðrowunge. Hí wæron gehwæde and ungewittige acwealde, ac hí arisað on þam gemænelicum dome mid fullum wæstme, and heofenlicere snoternysse. Ealle we cumað to anre ylde on þam gemænelicum æriste, þeah ðe we nu on myslicere ylde of þyssere worulde gewiton.	

Þæt godspel cweð þæt Rachel beweóp hire cildra, and nolde beon gefrefrod, forðan þe hí ne sind. Rachel hatte Iacobes wif, ðæs heahfæderes, and heo getacnode Godes gelaðunge, þe bewypð hire gastlican cild; ac heo nele swa beon gefrefrod, þæt hí eft to woruldlicum gecampe gehwyrfon, þa þe æne mid sygefæstum deaðe middangeard oferswiðdon, and his yrmða ætwundon to wuldorbeagienne mid Criste.	

Eornostlice ne breac se arleasa Herodes his cynerices mid langsumere gesundfulnysse, ac buton yldinge him becom seo godcundlice wracu, þe hine mid menigfealdre yrmðe fordyde, and eac geswutelode on hwilcum suslum he moste æfter forðsiðe ecelice cwylmian. Hine gelæhte unasecgendlic adl; his lichama barn wiðutan mid langsumere hætan, and he eal innan samod forswæled wæs, and toborsten. Him wæs metes micel lust, ac ðeah mid nanum ætum his gyfernysse gefyllan ne mihte. He hriðode, and egeslice hweos, and angsumlice siccetunga teah, swa þæt hé earfoðlice orðian mihte. Wæter-seocnyss hine ofereode, beneoðan þam gyrdle, to ðan swiðe, þæt his gesceapu maðan weollon, and stincende attor singallice of ðam toswollenum fotum fleow. Unaberendlic gyhða ofereode ealne ðone lichaman, and ungelyfendlic toblawennys his innoð geswencte. Him stód stíncende steam of ðam muðe, swa þæt earfoðlice ænig læce him mihte genealæcan. Fela ðæra læca hé acwealde; cwæð þæt hí hine gehælan mihton and noldon. Hine gedrehte singal slæpleast, swa þæt he þurhwacole niht buton slæpe adreah; and gif hé hwon hnáppode, ðærrihte hine drehton nihtlice gedwímor, swa þæt him ðæs slæpes ofþuhte. Þaða hé mid swiðlicum luste his lifes gewilnode, þa hét hé hine ferigan ofer ða eá Iordanen, ðærþær wæron gehæfde háte baðu, þe wǽron halwende gecwedene adligendum lichaman. Wearð þa eac his læcum geðuht þæt hí on wlacum ele hine gebeðedon. Ac ðaða hé wæs on ðissere beðunge geléd, þa wearð se lichama eal toslopen, swa þæt his eagan wendon on gelicnysse sweltendra manna, and hé læg cwydeleas butan andgite. Eft ðaða he com, þa het he hine ferigan to ðære byrig Hiericho.	

Þaþa he wearð his lifes orwene, þa gelaðode he him to ealle ða Iudeiscan ealdras of gehwilcum burgum, and het hí on cwearterne beclysan, and gelangode him to his swustur Salome and hire wer Alexandrum, and cwæð, "Ic wát þæt ðis Iudeisce folc micclum blissigan wile mines deaðes; ac ic mæg habban arwurðfulle líc-ðenunge of heofigendre menigu, gif ge willað minum bebodum gehyrsumian. Swa ricene swa ic gewíte, ofsleað ealle ðas Iudeiscan ealdras, ðe ic on cwearterne beclysde, þonne beoð heora siblingas to heofunge geneadode, þa ðe wyllað mines forðsiðes fagnian." He ða his cempan to ðam slege genamode, and het heora ælcum fiftig scyllinga to sceatte syllan, þæt hi heora handa fram ðam blodes gyte ne wiðbrudon. Þaða hé mid ormætre angsumnysse wæs gecwylmed, þa het he his agenne sunu Antípatrem arleaslice acwellan, to-eacan þam twam þe hé ær acwealde. Æt nextan, ðaða hé gefredde his deaðes nealæcunge, þa het he him his seax aræcan to screadigenne ænne æppel, and hine sylfne hetelice ðyde, þæt him on acwehte. Þyllic wæs Herodes forðsið, þe mánfullice ymbe þæs heofenlican æþelinges to-cyme syrwde, and his efen-ealdan lytlingas unscæððige arleaslice acwealde.	

Efne ða Godes engel, æfter Herodes deaðe, æteowode Iosepe on swefnum, on Egypta lande, þus cweðende, "Arís, and nim þæt cild and his moder samod, and gewend ongean to Israhela lande; soðlice hí sind forðfarene, ðaðe ymbe þæs cildes feorh syrwdon." Hé ða arás, swa swa se engel him bebead, and ferode þæt cild mid þære meder to Israhela lande. Þa gefrán Ioseph þæt Archelaus rixode on Iudea lande, æfter his fæder Herode, and ne dorste his neawiste genealæcan. Þa wearð he eft on swefne gemynegod þæt he to Galilea gewende, forðan ðe se eard næs ealles swa gehende þam cyninge, þeah ðe hit his rice wære. Þæt cild ða eardode on þære byrig þe is gehaten Nazareth, þæt seo wítegung wære gefylled, þe cwæð, þæt he sceolde beon Nazarenisc geciged. Se engel cwæð to Iosepe, "Þa sind forðfarene, þe embe ðæs cildes feorh syrwdon." Mid þam worde he geswutelode þæt má ðæra Iudeiscra ealdra embe Cristes cwale smeadon; ac him getimode swiðe rihtlice þæt hí mid heora arleasan hlaforde ealle forwurdon.	

Nelle we ðas race na leng teon, þylæs ðe hit eow æðryt þince; ac biddað eow þingunge æt þysum unscæððigum martyrum. Hi sind ða ðe Criste folgiað on hwitum gyrlum, swa hwider swa hé gæð; and hí standað ætforan his ðrymsetle, butan ælcere gewemmednysse, hæbbende heora palmtwigu on handa, and singað þone niwan lofsang, þam Ælmihtigan to wurðmynte, seþe leofað and rixað á butan ende. Amen.	

KL. JAN.

OCTABAS ET CIRCUMCISIO DOMINI NOSTRI.

Se Godspellere Lucas beleac þis dægþerlice godspel mid feawum wordum, ac hit is mid menigfealdre mihte þære heofenlican gerynu afylled. He cwæð, "Postquam consummati sunt dies octo ut circumcideretur puer, uocatum est nomen ejus Iesus, quod uocatum est ab angelo, priusquam in utero conciperetur." Þæt is on ure geðeode, "Æfter þan ðe wǽron gefyllede ehta dagas Drihtnes acennednysse þæt he ymbsniden wære, þa wæs his nama geciged Iesus, þæt is Hælend, ðam naman he wæs geháten fram ðam engle, ærðam þe hé on innoðe geeacnod wære."	

Abraham se heahfæder wæs ærest manna ymbsniden, be Godes hæse. Abraham wæs Godes gespreca, and God to him genam geþoftrædene æfter Noes flóde swiðost, and him to cwæð, "Ic eom Ælmihtig Drihten, gang beforan me, and beo fulfremed. And ic sette min wed betwux me and ðe; and ic ðe þearle gemenigfylde, and þu bist manegra þeoda fæder. Cyningas aspringað of ðe, and ic sette min wed betwux me and ðe, and þinum ofspringe æfter ðe, þæt ic beo ðin God and ðines ofspringes." Abraham hine astrehte eallum limum to eorðan, and God him to cwæð, "Heald þu min wed, and þin ofspring æfter ðe on heora mægðum. Ðis is min wed, þæt ge healdan sceolon betwux me and eow; þæt ælc hyse-cild on eowrum cynrene beo ymbsniden: þæt tácn sy betwux me and eow. Ælc hyse-cild, þonne hit eahta nihta eald bið, sy ymbsniden, ægðer ge æþelboren ge þeowetling; and seðe þis forgæið his sawul losað, forðan þe hé min wed aýdlode. Ne beo ðu geciged heonon-forð Abram, ac Abraham, forðan þe ic gesette ðe manegra þeoda fæder. Ne ðin wif ne beo gehaten Saraí, ac beo gehaten Sarra; and ic hí gebletsige, and of hire ic ðe sylle sunu, þone ðu gecigest Isaac; and ic sette min wed to him and to his ofspringe on ecere fæstnunge. And æfter ðære spræce se Ælmihtiga up gewende." On þam ylcan dæge wæs Abraham ymbsniden, and eal his hyred, and syððan his sunu Isaac, on ðam eahtoðan dæge his acennednysse.	

Abrahames nama wæs æt fruman mid fif stafum gecweden, Abram, þæt is, 'Healic fæder'; ac God geyhte his naman mid twam stafum, and gehet hine Abraham, þæt is, 'Manegra ðeoda fæder'; forðan þe God cwæð, þæt he hine gesette manegum ðeodum to fæder. Saraí wæs his wíf gehaten, þæt is gereht, 'Min ealdor,' ac God hi het syððan Sarra, þæt is, 'Ealdor,' þæt heo nære synderlice hire hiredes ealdor geciged, ac forðrihte 'Ealdor'; þæt is to understandenne ealra gelyfedra wifa moder. Hund-teontig geara wæs Abraham, and his gebedda hund-nigontig, ærðan ðe him cild gemæne wære. Þaða him cild com, þa com hit mid Godes foresceawunge and bletsunge to þan swiðe, þæt God behet eallum mancynne bletsunge þurh his cynn. Ða heold Abrahames cynn symle syððan Godes wed; and se heretoga Moyses, and eal Israhela mægð ealle hi ymbsnidon heora cild on þam eahtoðan dæge, and him naman gesceopon, oð þæt Crist on menniscnysse acenned wearð, seðe fulluht astealde, and ðære ealdan ǽ getacnunge to gastlicere soðfæstnysse awende.	

Wén is þæt eower sum nyte hwæt sy ymbsnidennys. God bebead Abrahame, þæt he sceolde and his ofspring his wed healdan; þæt sum tacn wære on heora lichaman to geswutelunge þæt hi on God belyfdon, and het þæt he náme scearpecgedne flint, and forcurfe sumne dæl þæs felles æt foreweardan his gesceape. And þæt tacn wæs ða swa micel on geleaffullum mannum, swa micel swa nu is þæt halige fulluht, buton ðam anum þæt nan man ne mihte Godes rice gefaran, ærðan þe se come þe ða ealdan ǽ sette, and eft on his andwerdnysse hí to gastlicum þingum awende: ac gehwylce halgan andbidodon on Abrahames wununge buton tintregum, þeah on helle-wite, oðþæt se Alysend com, þe ðone ealdan deofol gewylde, and his gecorenan to heofenan rice gelædde.	

Se ylca Hælend, þe nu egefullice and halwendlice clypað on his godspelle, "Buton gehwa beo ge-edcenned of wætere and of þam Halgum Gaste, ne mæg he faran into heofenan rice," se ylca clypode gefyrn þurh ða ealdan ǽ, "Swa hwylc hyse-cild swa ne bið ymbsniden on þam fylmene his flæsces his sawul losað, forðan þe he aydlode min wed." Þis tacen stód on Godes folce oð þæt Crist sylf com, and he sylf wæs þære halgan ǽ underþeod þe he gesette, þæt he ða alysde þe neadwislice ðære ǽ underþeodde wæron. He cwæð þæt he ne cóme to ðy þæt he wolde þa ealdan ǽ towurpan, ac gefyllan. Þa wearð he on þam eahtoðan dæge his gebyrd-tide lichamlice ymbsniden, swa swa he sylf ær tæhte; and mid þam geswutelode þæt seo ealde ǽ wæs halig and gód on hire timan, þam ðe hire gehyrsume wæron. Hit wæs gewunelic þæt þa magas sceoldon þam cilde naman gescyppan on ðam eahtoðan dæge mid þære ymbsnidennysse, ac hí ne dorston nænne oðerne naman Criste gescyppan þonne se heah-engel him gesette, ærðan þe hé on his modor innoðe geeacnod wære, þæt is, Iesus, and on urum gereorde, Hælend, forðan ðe he gehælð his folc fram heora synnum.	

Nis nu alyfed cristenum mannum þæt hi þas ymbsnidennysse lichamlice healdan, ac þeah-hwæðere nan man ne bið soðlice cristen, buton he ða ymbsnidennysse on gastlicum ðeawum gehealde. Hwæt getacnað þæs fylmenes of-cyrf on ðam gesceape, buton galnysse wanunge? Eaðe mihte þes cwyde beon læwedum mannum bediglod, nære seo gastlice getacning. Hit ðincð ungelæredum mannum dyselig to gehyrenne; ac gif hit him dyslic þince, þonne cide he wið God, þe hit gesette, na wið us, þe hit secgað. Ac wite gehwa to gewissan, buton he his flæsclican lustas and galnysse gewanige, þæt he ne hylt his cristendóm mid rihtum biggenge. Be ðysum ðinge ge habbað oft gehyred, ac us is acumendlicere eower gebelh, þonne þæs Ælmihtigan Godes grama, gif we his bebodu forsuwiað. Gif ge willað æfter menniscum gesceade lybban, þonne sind ge gastlice ymbsnidene; gif ge þonne eowere galnysse underþeodde beoð, þonne beo ge swa se witega cwæð, "Se mann ðaða he on wurðmynte wæs he hit ne understod; he is forðy wiðmeten stuntum nytenum, and is him gelíc geworden."	

Forðy sealde God mannum gesceád, þæt hi sceoldon oncnawan heora Scyppend, and mid biggenge his beboda þæt ece lif geearnian. Witodlice se fyrenfulla bið earmra ðonne ænig nyten, forðan þe þæt nyten næfð nane sawle, ne næfre ne ge-edcucað, ne þa toweardan wita ne ðrowað. Ac we ðe sind to Godes anlicnysse gesceapene, and habbað únateorigendlice saule, we sceolon of deaðe arísan, and agyldan Gode gescead ealra ura geðohta, and worda, and weorca. Ne sceole we forðy sinderlice on anum lime beon ymbsnidene, ac we sceolon ða fulan galnysse symle wanian, and ure eagan fram yfelre gesihðe awendan, and earan from yfelre heorcnunge; urne múð fram leasum spræcum, handa fram mándædum; ure fotwylmas fram deadbærum siðfæte, ure heortan fram facne. Gif we swa fram leahtrum ymbsnidene beoð, þonne bið ús geset níwe nama; swa swa se wítega Isaías cwæð, "God gecígð his ðeowan oðrum naman." Eft se ylca wítega cwæð, "Þu bist gecíged niwum naman, þone ðe Godes múð genemnode." Se níwa nama is 'Cristianus,' þæt is, Cristen. Ealle we sind of Criste cristene gehátene, ac we sceolon ðone arwurðfullan naman mid æðelum þeawum geglengan, þæt we ne beon lease cristene. Gif we ðas gastlican ymbsnidennysse on urum ðeawum healdað, þonne sind we Abrahames cynnes, æfter soðum geleafan; swa swa se þeoda lareow Paulus cwæð to geleaffullum, "Gif ge sind Cristes, þonne sind ge Abrahames sǽd, and æfter behate yrfenuman." Petrus eac se apostol tihte geleaffulle wíf to eadmodnysse and gemetfæstnysse, ðus cweðende, "Swa swa Sarra gehyrsumode Abrahame, and hine hlaford het, ðære dohtra ge sind, wel donde and na ondrædende ænige gedrefednysse."	

Se eahtoða dæg, þe þæt cild on ymbsniden wæs, getacnode ða eahtoðan ylde ðyssere worulde, on þære we arisað of deaðe ascyrede fram ælcere brosnunge and gewemmednysse ures lichaman. Þæt stænene sex, þe þæt cild ymbsnað, getacnode ðone stán ðe se apostol cwæð, "Se stán soðlice wæs Crist." He cwæð wæs for ðære getacnunge, na for edwiste. Þurh Cristes geleafan, and hiht, and soðe lufe, beoð singallice estfulle heortan mid dæghwonlicere ymbsnidenysse afeormode fram leahtrum, and ðurh his gife onlihte.	

We habbað oft gehyred þæt men hatað þysne dæg geares dæg, swylce þes dæg fyrmest sy on geares ymbryne; ac we ne gemetað nane geswutelunge on cristenum bocum, hwí þes dæg to geares anginne geteald sy. Þa ealdan Romani, on hæðenum dagum, ongunnon þæs geares ymbryne on ðysum dæge; and ða Ebreiscan leoda on lenctenlicere emnihte; ða Greciscan on sumerlicum sunstede; and þa Egyptiscan ðeoda ongunnon heora geares getel on hærfeste. Nu onginð ure gerím, æfter Romaniscre gesetnysse, on ðysum dæge, for nanum godcundlicum gesceade, ac for ðam ealdan gewunan. Sume ure ðening-béc onginnað on Aduentum Domini; nis ðeah þær forðy ðæs geares ord, ne eac on ðisum dæge nis mid nánum gesceade; þeah ðe ure gerím-béc on þissere stówe ge-edlæcon. Rihtlicost bið geðuht þæt þæs geares anginn on ðam dæge sy gehæfd, þe se Ælmihtiga Scyppend sunnan, and mónan, and steorran, and ealra tida anginn gesette; þæt is on þam dæge þe þæt Ebreisce folc heora geares getel onginnað; swa swa se heretoga Moyses on ðam ælicum bocum awrát. Witodlice God cwæð to Moysen be ðam monðe, "Þes monað is monða anginn, and he bið fyrmest on geares monðum." Nu heold þæt Ebreisce folc ðone forman geares dæg on lenctenlicere emnihte, forðan ðe on ðam dæge wurdon gearlice tida gesette.	

Se eahteteoða dæg þæs monðes þe we hátað Martius, ðone ge hatað Hlyda, wæs se forma dæg ðyssere worulde. On ðam dæge worhte God leoht, and merigen, and æfen. Ða eódon þry dagas forð buton tída gemetum; forðan þe tunglan næron gesceapene, ær on þam feorðan dæge. On ðam feorðan dæge gesette se Ælmihtiga ealle tungla and gearlice tída, and hét þæt hí wǽron to tácne dagum and gearum. Nu ongynnað þa Ebreiscan heora geares anginn on þam dæge þe ealle tida gesette wæron, þæt is on ðam feorðan dæge woruldlicere gesceapenysse; and se lareow Beda telð mid micclum gesceade þæt se dæg is XII. KL, ðone dæg we freolsiað þam halgum were Benedick to wurðmynte, for his micclum geðincðum. Hwæt eac seo eorðe cyð mid hire ciðum, þe ðonne ge-edcuciað, þæt se tima is þæt rihtlicoste geares anginn, ðe hí on gesceapene wæron.	

Nu wígliað stunte men menigfealde wígelunga on ðisum dæge, mid micclum gedwylde, æfter hæðenum gewunan, ongean heora cristendom, swylce hí magon heora líf gelengan, oþþe heora gesundfulnysse, mid þam ðe hí gremiað þone Ælmihtigan Scyppend. Sind eac manega mid swa micclum gedwylde befangene, þæt hí cepað be ðam monan heora fær, and heora dæda be dagum, and nellað heora ðing wanian on monan-dæg, for anginne ðære wucan; ac se monan-dæg nis na fyrmest daga on þære wucan, ac is se oðer. Se sunnan-dæg is fyrmest on gesceapenysse and on endebyrdnysse, and on wurðmynte. Secgað eac sume gedwæsmenn þæt sum orfcyn sy þe man bletsigan ne sceole, and cweðað þæt hí þurh bletsunge misfarað, and ðurh wyrigunge geðeoð, and brucað þonne Godes gife him on teonan, buton bletsunge, mid deofles awyrigednysse. Ælc bletsung is of Gode, and wyrigung of deofle}}. God gesceop ealle gesceafta, and deofol nane gesceafta scyppan ne mæg, ac he is yfel tihtend, and leas wyrcend, synna ordfruma, and sawla bepæcend.	

Þa gesceafta ðe sind þwyrlice geðuhte, hí sind to wrace gesceapene yfel-dædum. Oft halige men wunedon on westene betwux reðum wulfum and leonum, betwux eallum deorcynne and wurmcynne, and him nan ðing derian ne mihte; ac hí totæron þa hyrnedan næddran mid heora nacedum handum, and þa micclan dracan eaðelice acwealdon, buton ælcere dare, þurh Godes mihte.	

Wa ðam men þe brícð Godes gesceafta, buton his bletsunge, mid deofellicum wíglungum, þonne se ðeoda lareow cwæð, Paulus, "Swa hwæt swa ge doð on worde, oððe on weorce, doð symle on Drihtnes naman, þancigende þam Ælmihtigan Fæder þurh his Bearn." Nis þæs mannes cristendom naht, þe mid deoflicum wíglungum his líf adrihð; he is gehíwod to cristenum men, and is earm hæðengylda; swa swa se ylca apostol be swylcum cwæð, "Ic wene þæt ic swunce on ydel, ðaða ic eow to Gode gebigde: nu ge cepað dagas and monðas mid ydelum wíglungum."	

Is hwæðere æfter gecynde on gesceapennysse ælc lichamlice gesceaft ðe eorðe acenð fulre and mægenfæstre on fullum monan þonne on gewanedum. Swa eac treowa, gif hí beoð on fullum monan geheawene, hí beoð heardran and langfǽrran to getimbrunge, and swiðost, gif hí beoð unsæpige geworhte. Nis ðis nan wíglung, ac is gecyndelic ðincg þurh gesceapenysse. Hwæt eac seo sǽ wunderlice geþwærlæcð þæs monan ymbrene; symle hí beoð geferan on wæstme and on wanunge. And swa swa se mona dæghwonlice feower pricon lator arist, swa eac seo sǽ symle feower pricum lator fleowð.	

Uton besettan urne hiht and ure gesælða on þæs Ælmihtigan Scyppendes foresceawunge, seðe ealle gesceafta on ðrim ðingum gesette, þæt is on gemete, and on getele, and on hefe. Sy him wuldor and lof á on ecnysse. Amen.	

VIII. ID. JAN.

EPIPHANIA DOMINI.

Men ða leofostan, nu for feawum dagum we oferræddon þis godspel ætforan eow, þe belimpð to ðysses dæges ðenunge, for gereccednysse ðære godspellican endebyrdnysse; ac we ne hrepodon þone traht na swiðor þonne to ðæs dæges wurðmynte belámp: nu wille we eft oferyrnan þa ylcan godspellican endebyrdnysse, and be ðyssere andweardan freolstíde trahtnian.	

Matheus se Godspellere cwæð, "Cum natus esset Iesus in Bethleem Iudæ, in diebus Herodis regis, ecce Magi ab oriente uenerunt Hierosolimam, dicentes, Ubi est qui natus est Rex Iudeorum?" et reliqua. "Þaða se Hælend acenned wæs on þære Iudeiscan Bethleem, on Herodes dagum cyninges, efne ða comon fram east-dæle middangeardes ðry tungel-witegan to ðære byrig Hierusalem, þus befrínende, Hwær is Iudeiscra leoda Cyning, seðe acenned is?" etc.	

Ðes dæg is gehaten Epiphania Domini, þæt is Godes geswutelung-dæg. On þysum dæge Crist wæs geswutelod þam ðrym cyningum, ðe fram east-dæle middangeardes hine mid þrimfealdum lacum gesohton. Eft embe geara ymbrynum hé wearð on his fulluhte on þysum dæge middangearde geswutelod, ðaða se Halga Gást, on culfran híwe, uppon him gereste, and þæs Fæder stemn of heofenum hlúde swegde, þus cweðende, "Þes is min leofa Sunu, þe me wél licað; gehyrað him." Eac on ðisum dæge he awende wæter to æðelum wine, and mid þam geswutelode þæt he is se soða Scyppend, þe ða gesceafta awendan mihte. For ðisum þrym ðingum is ðes freols-dæg Godes swutelung gecweden. On ðam forman dæge his gebyrd-tide he wearð æteowed þrym hyrdum on Iudeiscum earde, þurh ðæs engles bodunge. On ðam ylcum dæge he wearð gecydd þam ðrym tungel-witegum on east-dæle, þurh ðone beorhtan steorran; ac on þysum dæge hí comon mid heora lacum. Hit wæs gedafenlic þæt se gesceadwisa engel hine cydde þam gesceadwisum Iudeiscum, ðe Godes ǽ cuðon, and ðam haðenum, þe ðæs godcundan gesceades nyston na ðurh stemne, ac ðurh tacn wære geswutelod.	

Þa Iudeiscan hyrdas getácnodon ða gastlican hyrdas, þæt sind ða apostolas, þe Crist geceas of Iudeiscum folce, ús to hyrdum and to lareowum. Ða tungel-witegan, ðe wæron on hæðenscipe wunigende, hæfdon getacnunge ealles hæðenes folces, ðe wurdon to Gode gebígede þurh ðæra apostola láre, þe wæron Iudeiscre ðeode. Soðlice se sealm-sceop awrát be Criste, þæt hé is se hyrn-stan þe gefegð þa twegen weallas togædere, forðan ðe he geþeodde his gecorenan of Iudeiscum folce and þa geleaffullan of hæðenum, swilce twegen wagas to anre gelaðunge; be ðam cwæð Paulus se apostol, "Se Hælend bodade on his to-cyme sibbe us ðe feorran wǽron, and sibbe þam ðe gehende wǽron. He is ure sibb, seðe dyde ægðer to anum, towurpende ða ǽrran feondscipas on him sylfum." Þa Iudeiscan ðe on Crist gelyfdon wæron him gehéndor stówlice, and eac ðurh cyððe þære ealdan ǽ: we wæron swiðe fyrlyne, ægðer ge stówlice ge ðurh uncyððe; ac he us gegaderode mid ánum geleafan to ðam healicum hyrn-stane, þæt is to annysse his gelaðunge.	

Ða easternan tungel-wítegan gesáwon níwne steorran beorhtne, na on heofenum betwux oðrum tunglum, ac wæs ángenga betwux heofenum and eorðan. Ða undergeaton hí þæt se seldcuða tungel gebicnode þæs soðan Cyninges acennednysse, on ðam earde ðe he oferglád; and forði comon to Iudea rice, and þone arleasan cyning Herodem mid heora bodunge ðearle afǽrdon; forðan ðe buton tweon seo eorðlice arleasnys wearð gescynd, þaða seo heofenlice healicnyss wearð geopenod.	

Swutol is þæt ða tungel-witegan tocneowon Crist soðne mann, ðaða hí befrunon, "Hwær is se ðe acenned is?" Hí oncneowon hine soðne Cyning, þaða hí cwædon, "Iudea Cyning." Hí hine wurðodon soðne God, þaða hí cwædon, "We comon to ðy þæt we us to him gebiddan." Eaðe mihte God hí gewissian þurh ðone steorran to ðære byrig þe þæt cild on wæs, swa swa he his acennednysse þurh ðæs steorran up-spring geswutelode; ac he wolde þæt ða Iudeiscan boceras ða witegunge be ðam ræddon, and swa his cenning-stowe geswutelodon, þæt hí gehealdene wæron, gif hí woldon mid þan tungel-witegum hí to Criste gebiddan: gif hí þonne noldon, þæt hí wurdon mid þære geswutelunge geniðerode. Þa tungel-witegan ferdon and hí gebædon, and ða Iudeiscan boceras bæftan belifon, þe þa cenning-stowe þurh bóclic gescead gebícnodon.	

Ealle gesceafta oncneowon heora Scyppendes to-cyme, buton ðam arleasum Iudeiscum anum. Heofonas oncneowon heora Scyppend, ðaða hí on his acennednysse níwne steorran æteowdon. Sǽ oncneow ðaða Crist mid drium fot-wylmum ofer hyre yða mihtelice eode. Sunne oncneow, þaþa heo on his ðrowunge hire leoman fram mid-dæge oð nón behydde. Stanas oncneowon, ðaða hí on his forðsiðe sticmælum toburston. Seo eorðe oncneow, ðaða heo on his æriste eall byfode. Hell oncneow, ðaða heo hire hæftlingas unðances forlet. And ðeah þa heard-heortan Iudei noldon for eallum ðam tacnum þone soðan Scyppend tocnáwan, þe þa dumban gesceafta undergeaton, and mid gebicnungum geswutolodon. Næron hí swa-ðeah ealle endemes ungeleaffulle, ac of heora cynne wæron ægðer ge wítegan ge apostolas, and fela ðusenda gelyfedra manna.	

Þaþa ða tungel-witegan þone cyning gecyrdon, þa wearð se steorra him ungesewen; and eft, ðaða hí to ðam cilde gecyrdon, þa gesawon hí eft ðone steorran, and he ða hí gelædde to þam huse, þær hé inne wunode. Ne glad hé ealne weig him ætforan, ac syððan hí comon to Iudeiscum earde, syððan he wæs heora latteow, oð þæt he bufan Cristes gesthuse ætstod.	

Herodes hæfde deofles getacnunge; and se ðe fram Gode bichð to deofle he forlyst Godes gife, þæt is his modes onlihtinge, swa swa ða tungel-witegan ðone steorran forluron, ðaða hí ðone reðan cyning gecyrdon. Gif he ðonne eft þone deofol anrædlice forlǽt, ðonne gemét hé eft þæs halgan Gastes gife, þe his heortan onliht, and to Criste gelæt.	

Us is eac to witenne, þæt wæron sume gedwolmen ðe cwǽdon, þæt ælc man beo acenned be steorrena gesetnyssum, and þurh heora ymbryna him wyrd gelimpe, and námon to fultume heora gedwylde þæt níwe steorra asprang þaþa Drihten lichamlice acenned wearð, and cwædon þæt se steorra his gewyrd wære. Gewíte ðis gedwyld fram geleaffullum heortum, þæt ænig gewyrd sy, buton se Ælmihtiga Scyppend, seðe ælcum men foresceawað lif be his geearnungum. Nis se man for steorrum gesceapen, ac ða steorran sint mannum to nihtlicere lihtinge gesceapene. Þaða se steorra glád, and þa tungel-witegan gelædde, and him ðæs cildes inn gebícnode, ða geswutelode he þæt he wæs Cristes gesceaft, and rihtlice his Scyppende þenode: ac hé næs his gewyrd. Eft we biddað þæt nán geleafful man his geleafan mid þisum gedwylde ne befyle. Witodlice Rebecca, Isaáces wíf, acende twegen getwysan, Iacob and Esau, on ánre tide, swa þæt Iacob heold þone yldran broðer Esau be ðam fét on ðære cenninge, and hi næron ðeah gelice on ðeawum, ne on lifes geearnungum. Witodlice þæt halige gewrit cwyð þæt God lufode Iacob, and hatode Esau; na for gewyrde, ac for mislicum geearnungum. Hit gelimpð forwel oft þæt on anre tíde acenð seo cwén and seo wyln, and ðeah geðicð se æðeling be his gebyrdum to healicum cynesetle, and ðære wylne sunu wunað eal his líf on ðeowte.	

Nu cweðað oft stunte men þæt hi be gewyrde lybban sceolon, swylce God hí neadige to yfel-dædum! Ac we wyllað þyssera stuntra manna ydele leasunge adwæscan mid deopnysse godcundra gewrita. Se Ælmihtiga Scyppend gesceop englas þurh his godcundan mihte, and for his micclan rihtwisnysse forgeaf him agenne cyre, þæt hí moston ðurhwunian on ecere gesælðe ðurh gehyrsumnysse, and mihton eac ða gesælða forleosan, na for gewyrde, ac for ungehyrsumnysse. His deope rihtwisnys nolde hí neadian to naðrum, ac forgeaf him agenne cyre; forðan ðe þæt is rihtwisnys þæt gehwylcum sy his agen cyre geðafod. Þonne wære seo rihtwisnys awǽged, gif he hí neadunge to his ðeowte gebigde, oððe gif he hí to yfelnysse bescufe. Ða miswendon sume þa englas heora agenne cyre, and þurh modignysse hy sylfe to awyrigedum deoflum geworhton.	

Eft ðaða se ðrimwealdenda Scyppend mancyn geworhte, þa forgeaf hé Adame and Euan agenne cyre, swa hi, ðurh gehyrsumnysse, á on ecnysse, butan deaðe, on gesælðe wunodon, mid eallum heora ofspringe, swa hi, ðurh ungehyrsumnysse, deadlice wurdon. Ac ðaþa hí Godes bebod forgægdon, and þæs awyrigedan deofles lare gehyrsumodon, þa wurdon hi deadlice, and forscyldegode þurh agenne cyre, hí and eall heora ofspring; and ðeah ðe næfre ne wurde syððan mancynne gemiltsod, ðe má ðe ðam deoflum is, ðeah wære Godes rihtwisnys eallunga untæle. Ac eft seo miccle mildheortnys ures Drihtnes us alysde þurh his menniscnysse, gif we his bebodum mid ealre heortan gehyrsumiað. Witodlice ða ðe nu þurh agenne cyre and deofles tihtinge God forlætað, God forlæt hí eac to ðam ecan forwyrde.	

Georne wiste se Ælmihtiga Scyppend, ærðan þe he þa gesceafta gesceope, hwæt toweard wæs. He cuðe gewislice getel ægðer ge gecorenra engla ge gecorenra manna, and eac ðæra modigra gasta and arleasra manna, þe ðurh heora arleasnysse forwurðað; ac he ne forestihte nænne to yfelnysse, forðan þe he sylf is eall gódnyss; ne hé nænne to forwyrde ne gestihte, forðan ðe he is soð líf. He forestihte ða gecorenan to ðam ecan life, forðan ðe he wiste hí swilce towearde, þurh his gife and agene gehyrsumnysse. He nolde forestihtan þa arleasan to his rice, forðan ðe he wiste hí swilce towearde, þurh heora agene forgægednysse and ðwyrnysse. Healdað þis fæste on eowerum heortum, þæt se Ælmihtiga and se Rihtwisa God nænne mann ne neadað to syngigenne, ac he wát swa-ðeah on ǽr hwilce þurh agenne willan syngian willað. Hwí ne sceal he ðonne rihtlice wrecan þæt yfel þæt he onscunað? He lufað ælc gód and rihtwisnysse, forðan ðe he is gecyndelice gód and rihtwis; and he hatað ealle ða ðe unrihtwisnysse wyrcað, and þa fordeð þe leasunge sprecað. Witodlice þa þe on God belyfað, hi sind þurh ðone Halgan Gást gewissode. Nis seo gecyrrednys to Gode of us sylfum, ac of Godes gife, swa swa se apostol cwyð, "Þurh Godes gife ge sind gehealdene on geleafan."	

Þa ðe ne gelyfað ðurh agenne cyre hí scoriað, na ðurh gewyrd, forðan ðe gewyrd nis nan ðing buton leas wena; ne nan ðing soðlice be gewyrde ne gewyrð, ac ealle ðing þurh Godes dom beoð geendebyrde, seðe cwæð þurh his witegan, "Ic afandige manna heortan, and heora lendena, and ælcum sylle æfter his færelde, and æfter his agenre afundennysse." Ne talige nan man his yfelan dæda to Gode, ac talige ærest to þam deofle, þe mancyn beswác, and to Adámes forgægednysse; ac ðeah swiðost to him sylfum, þæt him yfel gelicað, and ne licað gód.	

Bið þeah gelome ofsprincg forscyldegod þurh forðfædera mándæda, gif he mid yfele him geefenlæhð. Gif ðonne se ofspring rihtwis bið, þonne leofað he on his rihtwisnysse, and nateshwon his yldrena synna ne aberð. Ne sy nán man to ðan arleas þæt hé Adam wyrige oððe Euan, ðe nu on heofenum mid Gode rixiað, ac geearnige swiðor Godes mildheortnysse, swa þæt hé wende his agenne cyre to his Scyppendes gehyrsumnysse and bebodum; forðan þe nan man ne bið gehealden buton þurh gife Hælendes Cristes: þa gife he gearcode and forestihte on ecum ræde ær middangeardes gesetnysse.	

Mine gebroðra, ge habbað nu gehyred be ðan leasan wenan, þe ydele men gewyrd hatað: uton nu fón on þæs godspelles trahtnunge, þær we hit ær forleton. Þa tungel-witegan eodon into ðæs cildes gesthuse, and hine gemetton mid þære meder. Hí ða mid astrehtum lichaman hi to Criste gebædon, and geopenodon heora hordfatu, and him geoffrodon þryfealde lác, gold, and recels, and myrran. Gold gedafenað cyninge; stór gebyrað to Godes ðenunge; mid myrran man behwyrfð deadra manna líc, þæt hí late rotian. Ðas ðrý tungel-wítegan hí to Criste gebǽdon, and him getacnigendlice lac offrodon. Þæt gold getacnode þæt he is soð Cyning. Se stór þæt he is soð God. Seo myrre þæt he wæs ða deadlic; ac he þurhwunað nu undeadlic on ecnysse.	

Sume gedwolmen wæron þe gelyfdon þæt hé God wære, ac hi nateshwón ne gelyfdon þæt hé æghwær rixode: hi offrodon Criste gastlice recels, and noldon him gold offrian. Eft wæron oðre gedwolmen ðe gelyfdon þæt he soð Cyning wære, ac hi wiðsocon þæt he God wære: ðas, buton twyn, him offrodon gold, and noldon offrian recels. Sume gedwolan andetton þæt he soð God wære and soð Cyning, and wiðsocon þæt hé deadlic flæsc underfenge: þas witodlice him brohton gold and stór, and noldon bringan myrran þære onfangenre deadlicnysse.	

Mine gebroðra, uton we geoffrian urum Drihtne gold, þæt we andettan þæt hé soð Cyning sy, and æghwær rixige. Uton him offrian stór, þæt we gelyfon þæt hé ǽfre God wæs, seðe on þære tide man æteowde. Uton him bringan myrran, þæt we gelyfan þæt he wæs deadlic on urum flæsce, seðe is unðrowigendlic on his godcundnysse. He wæs deadlic on menniscnysse ær his ðrowunge, ac he bið heonon-forð undeadlic, swa swa we ealle beoð æfter ðam gemænelicum æriste.	

We habbað gesǽd embe ðas þryfealdan lac, hú hí to Criste belimpað: we willað eac secgan hú hí to ús belimpað æfter ðeawlicum andgite. Mid golde witodlice bið wisdom getácnod, swa swa Salomon cwæð, "Gewilnigendlic gold-hord lið on ðæs witan muðe." Mid store bið geswutelod halig gebed, be ðam sang se sealm-scop, "Drihten, sy min gebed asend swa swa byrnende stór on ðinre gesihðe." Þurh myrran is gehíwod cwelmbærnys ures flæsces; be ðam cweð seo halige gelaðung, "Mine handa drypton myrran." Þam acennedan Cyninge we bringað gold, gif we on his gesihðe mid beorhtnysse þæs upplican wisdomes scinende beoð. Stór we him bringað, gif we ure geðohtas ðurh gecnyrdnysse haligra gebeda on weofode ure heortan onǽlað, þæt we magon hwæthwega wynsumlice ðurh heofenlice gewilnunge stincan. Myrran we him offriað, gif we ða flæsclican lustas þurh forhæfednysse cwylmiað. Myrra deð, swa we ær cwædon, þæt þæt deade flæsc eaðelice ne rotað. Witodlice þæt deade flæsc rotað leahtorlice, þonne se deadlica lichama ðeowað þære flowendan galnysse, swa swa se wítega be sumum cwæð, "Ða nytenu forrotedon on heora meoxe." Þonne forrotiað þa nytenu on heora meoxe, þonne flæsclice men on stence heora galnysse geendiað heora dagas. Ac gif we ða myrran Gode gastlice geoffriað, þonne bið ure deadlica lichama fram galnysse stencum ðurh forhæfednysse gehealden.	

Sum ðing miccles gebícnodon þa tungel-witegan us mid þam þæt hi ðurh oðerne weg to heora earde gecyrdon. Ure eard soðlice is neorxna-wang, to ðam we ne magon gecyrran þæs weges ðe we comon. Se frumsceapena man and eall his ofspring wearð adræfed of neorxena-wanges myrhðe, þurh ungehyrsumnysse, and for ðigene þæs forbodenan bigleofan, and ðurh modignysse, ðaða he wolde beon betera ðonne hine se Ælmihtiga Scyppend gesceop. Ac us is micel neod þæt we ðurh oðerne weg þone swicolan deofol forbugan, þæt we moton gesæliglice to urum eðele becuman, þe we to gesceapene wæron.	

We sceolon þurh gehyrsumnysse, and forhæfednysse, and eadmodnysse, ánmodlice to urum eðele stæppan, and mid halgum mægnum ðone eard ofgan, þe we ðurh leahtras forluron. Rihtlice wæs se swicola Herodes fram þam tungel-witegum bepæht, and he to Criste ne becom, forðan ðe hé mid facenfullum mode hine sohte. He getacnode þa leasan licceteras, ðe mid híwunge God secað, and næfre ne gemetað. He is to secenne mid soðfæstre heortan, and anrædum mode, seðe leofað and rixað mid Fæder and Halgum Gaste, on ealra worulda woruld. Amen.	

DOM. III. POST EPIPHANIA DOMINI.

 :Cum descendisset Iesus de monte secute sunt eum turbe multe: et reliqua.	

Matheus, se eadiga Godspellere awrát on þissere godspellican rædinge, þæt "se Hælend niðer-eode of anre dune, and him filigde micel menigu. Efne ða com sum hreoflig mann, and aleat wið þæs Hælendes, þus cweðende, Drihten, gif þu wilt, þu miht me geclænsian. Se Hælend astrehte his hand, and hine hrepode, and cwæð, Ic wylle; and sy ðu geclænsod. Þa sona wearð his hreofla eal geclænsod, and he wæs gehæled. Ða cwæð se Hælend him to, Warna þæt þu hit nanum menn ne secge; ac far to Godes temple, and geswutela ðe sylfne ðam sacerde, and geoffra ðine lác, swá swá Moyses bebead him on gewitnysse."	

Se láreow Hægmon cweð on ðissere trahtnunge þæt seo dún þe se Hælend of-astah getacnode heofenan rice, of ðam niðer-astah se Ælmihtiga Godes Sunu, ðaða he underfeng ure gecynd, and to menniscum men geflæschamod wearð, to ðy þæt he mancynn fram deofles anwealde alysde. He wæs ungesewenlic and unðrowigendlic on his gecynde; þa wearð he gesewenlic on urum gecynde, and þrowigendlic. Seo micele menigu ðe him filigde getacnode ða geleaffullan cristenan, þe mid heora þeawa stæpum Drihtne filiað. Witodlice we folgiað Cristes fotswaðum, gif we his gebisnungum mid godum weorcum geefenlæcað. "Efne ða com sum hreoflig man, and aleat wið þæs Hælendes, þus cweðende, Drihten, gif þu wilt, ðu miht me geclænsian. Se Hælend astrehte his hand, and hine hrepode, and cwæð, Ic wille; and sy ðu geclænsod. Þa sona wearð his hreofla eal geclænsod, and he wæs gehæled."	

On ðissere dæde is geswutelod Godes miht, and his eadmodnys. Moyses ǽ forbead to hrepenne ænigne hreoflan, ac se eadmoda Crist nolde hine forseon, þeah ðe he atelic wære, and eac geswutelode þæt hé wæs Hlaford þære ealdan ǽ, and na ðeow. Mihtiglice he mihte mid his worde hine gehælan, buton hrepunge; ac he geswutelode þæt his hrepung is swiðe halwende geleaffullum. Geleafful wæs se hreoflia, ðaða he cwæð, "Drihten, gif þu wilt, ðu miht me geclænsian." Se Hælend andwyrde, "Ic wylle; and þu beo geclænsod." Godes hæs soðlice is weorc, swa swa se sealm-wyrhta cwæð, "He hit gecwæð, and þa gesceafta wæron geworhte. He bebead, and hí wæron gesceapene."	

On gastlicum andgite getacnode þes hreoflia man eal mancyn, þe wæs atelice hreoflig, mid mislicum leahtrum on þam inran menn; ac hit gebeah to Cristes geleafan, and gleawlice undergeat þæt hit ne mihte þære sawle clænsunge onfon, buton þurh Drihten, þe nane synne ne worhte, ne nan facn næs on his muðe gemet. Laðlic bið þæs hreoflian lic mid menigfealdum springum and geswelle, and mid mislicum fagnyssum; ac se inra mann, þæt is seo sawul, bið micele atelicor, gif heo mid mislicum leahtrum begripen bið. We sceolon rihtlice gelyfan on Crist, þæt he ure sawle fram synna fagnyssum gehælan mæge; and we sceolon anrædlice his willan to ðære fremminge biddan. His hand getacnað his mihte and his flæsclicnysse. Swa swa Crist mid his handa hrepunge þone hreoflian gehælde, swa eac he alysde us fram ure sawla synnum ðurh anfenge ures flæsces; swa swa se witega Isaias cwæð, "Soðlice he sylf ætbræd ure adlunga, and ure sarnyssa he sylf abær."	

Mid þam ðe he forbead þam gehæledum hreoflian þæt he hit nanum men ne cydde, mid þam he sealde us bysne þæt we ne sceolon na wídmærsian ure wel-dæda, ac we sceolon onscunian, mid inweardre heortan, þone ydelan gylp, gif we hwæt lytles to góde gedoð. Witodlice ne bið us mid nanum oðrum edleane forgolden, gif we goód for gylpe doð, buton mid helle susle; forðan ðe gilp is an heofod-leahter.	

Seo ealde ǽ bebead þæt gehwilc hreoflig man gecome to þam sacerde, and se sacerd sceolde hine fram mannum ascirian, gif hé soðlice hreoflig wære. Gif he nære swutelice hreoflig, wære ðonne be his dome clæne geteald. Gif se sacerd hine hreofligne tealde, and Godes miht hine syððan gehælde, þonne sceolde he mid lace his clænsunge Gode ðancian. Swa sceal eac se ðe mid heafod-leahtrum wiðinnan hreoflig bið cuman to Godes sacerde, and geopenian his digelnysse ðam gastlican læce, and be his ræde and fultume his sawle wunda dædbetende gelacnian. Sume men wenað þæt him genihtsumige to fulfremedum læcedome, gif hí heora synna mid onbryrdre heortan Gode ánum andettað, and ne ðurfon nanum sacerde geandettan, gif hí yfeles geswicað: ac gif heora wena soð wære, ðonne nolde Drihten asendan þone ðe he sylf gehælde to þam sacerde mid ænigre lace. For ðære ylcan gebisnunge eac hé asende Paulum, þone ðe he sylf of heofenum gespræc, to ðam sacerde Annanian, þus cweðende, "Ga inn to ðære ceastre, and ðær þe bið gesæd hwæt þe gedafenað to dónne."	

Ne gedyde se sacerd þone man hreofligne oððe unhreofligne, ac hé démde þæt he sceolde beon ascyred fram manna neawiste, gif his hreofla wyrsigende wære; oððe betwux mannum wunian, gif his hreofla godigende wære. Swa sceal don se gastlica sacerd: he sceal gerihtlæcan Godes folc, and ðone ascyrian, and amánsumian fram cristenum mannum, þe swa hreoflig bið on mánfullum ðeawum þæt he oðre mid his yfelnysse besmit; be ðam}} cwæð se apostol Paulus, "Afyrsiað þone yfelan fram eow, ðylǽs ðe an wannhal scep ealle ða eowde besmite." Gif his hreofla bið godigende, þæt is gif he yfeles geswicð, and his ðeawas ðurh Godes ege gerihtlæcð, he hæbbe wununge betwux cristenum mannum, oð þæt he full hal sy on his drohtnungum.	

Se godspellere cwæð, þæt "Drihten ferde æfter ðisum to anre byrig þe is geháten Capharnaum; þa genealæhte him to sum hundredes ealdor, biddende and cweðende, Drihten, min cniht lið æt hám bedreda, and is yfele geðreatod. Drihten him andwyrde, Ic cume and hine gehæle. Þa andwyrde se hundredes ealdor, and cwæð, Drihten, ne eom ic wyrðe þæt þu innfare under minum hrofe; ac cweð þin word, and min cniht bið gehæled. Ic eom án man geset under anwealde, hæbbende under me cempan; and ic cweðe to ðisum, Far ðu, and he færð; to oðrum, Cum ðu, and he cymð; to minum ðeowan, Do ðis, and he deð. Þa wundrode se Hælend, ðaða hé ðis gehyrde, and cwæð to ðære fyligendan menigu, Soð ic eow secge, ne gemette ic swa micelne geleafan on Israhela ðeode. Ic secge eow to soðum, þæt manega cumað fram east-dæle and west-dæle, and gerestað hí mid Abrahame ðam heahfædere, and Isaáce, and Iacobe, on heofenan rice. Þa rícan bearn beoð aworpene into ðam yttrum þeostrum, þær bið wóp and toða gebitt. Ða cwæð eft se Hælend to þam hundredes ealdre, Far ðe hám, and getimige ðe swa swa ðu gelyfdest. And se cniht wearð gehæled of ðære tide."	

Þes hundredes ealdor genealæhte ðam Hælende na healfunga, ac fulfremedlice. He genealæhte mid micclum geleafan, and mid soðre eadmodnysse, and snotornysse, and soðre lufe. Micelne geleafan he hæfde, þaþa he cwæð, "Drihten, cweð þin word, and min cniht bið hal." Soðlice he geswutelode micele eadmodnysse, mid þam ðe he cwæð, "Drihten, ne eom ic wyrðe þæt þu innfare under mine ðecene." He hæfde micele snotornysse, þaþa hé understód þæt Crist is æghwær andweard þurh godcundnysse, seðe lichamlice betwux mannum gesewenlic eode. Næs he bedæled þære soðan lufe, ðaða he bæd Drihten for his ðeowan hæle. Manega oðre men bædon Drihten, sume for heora agenre hæle, sume for heora bearna, sume for leofra freonda; ac ðes ðegen bæd for his þeowan hælðe mid soðre lufe; forðan ðe heo ne toscǽt nænne be mæglicere sibbe. Drihten geseah ðises ðegenes menigfealdan godnysse, and cwæð, "Ic cume, and ðinne cniht gehæle."	

Iohannes se Godspellere awrát, þæt "Sum under-cyning com to Criste, and hine bæd þæt he hám mid him siðode, and his sunu gehælde; forðan þe hé læig æt forðsiðe. Þa cwæð se Hælend to ðam under-cyninge, Gewénd þe hám, þin sunu leofað. He gelyfde þæs Hælendes spræce, and hám siðode. Ða comon his ðegnas him togeanes, and cyddon þæt his sunu gesund wære. He ða befrán on hwilcere tide he gewyrpte. Hí sædon, Gyrstan-dæg ofer midne dæg hine forlét se fefor. Þa oncneow se fæder þæt hit wæs seo tíd on ðære ðe se Hælend him to cwæð, Far ðe hám, þin sunu leofað. Se cyning gelyfde ða on God, and eal his hired."	

Iohannes se Godspellere awrát, þæt "Sum under-cyning com to Criste, and hine bæd þæt he hám mid him siðode, and his sunu gehælde; forðan þe hé læig æt forðsiðe. Þa cwæð se Hælend to ðam under-cyninge, Gewénd þe hám, þin sunu leofað. He gelyfde þæs Hælendes spræce, and hám siðode. Ða comon his ðegnas him togeanes, and cyddon þæt his sunu gesund wære. He ða befrán on hwilcere tide he gewyrpte. Hí sædon, Gyrstan-dæg ofer midne dæg hine forlét se fefor. Þa oncneow se fæder þæt hit wæs seo tíd on ðære ðe se Hælend him to cwæð, Far ðe hám, þin sunu leofað. Se cyning gelyfde ða on God, and eal his hired."	

Iohannes se Godspellere awrát, þæt "Sum under-cyning com to Criste, and hine bæd þæt he hám mid him siðode, and his sunu gehælde; forðan þe hé læig æt forðsiðe. Þa cwæð se Hælend to ðam under-cyninge, Gewénd þe hám, þin sunu leofað. He gelyfde þæs Hælendes spræce, and hám siðode. Ða comon his ðegnas him togeanes, and cyddon þæt his sunu gesund wære. He ða befrán on hwilcere tide he gewyrpte. Hí sædon, Gyrstan-dæg ofer midne dæg hine forlét se fefor. Þa oncneow se fæder þæt hit wæs seo tíd on ðære ðe se Hælend him to cwæð, Far ðe hám, þin sunu leofað. Se cyning gelyfde ða on God, and eal his hired."	

Maria and Martha wæron twa geswystru swiðe on God belyfede: hí cwædon to Criste, "Drihten, gif ðu her andwerd wære, nære ure broðer forðfaren." Þes ðegen cwæð to Criste, "Cweð þin word, and min cniht bið hal. Ic eom man under anwealde gesett, hæbbende under me cempan; and ic secge ðisum, Far ðú, and he færð; to oðrum, Cum ðu, and he cymð; to minum þeowan, Do þis, and he deð. Hu miccle swiðor miht ðu, þe Ælmihtig God eart, þurh ðine hæse gefremman}} swa hwæt swa ðu wilt!" Drihten cwæð, "Ic secge eow to soðan, þæt manega cumað fram east-dæle and west-dæle, and gerestað hí mid Abrahame þam heahfædere, and Isaáce, and Iacobe, on heofenan rice." Þas word sind lustbære to gehyrenne, and hí micclum ure mod gladiað, þæt manega cumað fram east-dæle middangeardes, and fram west-dæle, to heofenan rice, and mid þam heahfæderum on ecere myrhðe rixiað.	

Þurh ða twegen dælas, east-dæl and west-dæl, sind getacnode ða feower hwemmas ealles middangeardes, of þam beoð gegaderode Godes gecorenan of ælcere mægðe to þæra heahfædera wununge, and ealra halgena. Þurh east-dæl magon beon getacnode þa ðe on geogoðe to Gode bugað; forðan ðe on east-dæle is þæs dæges angin. Þurh west-dæl sind getacnode þa ðe on ylde to Godes ðeowdome gecyrrað; forðan ðe on west-dæle geendað se dæg.	

Ðes æfterfiligenda cwyde is swiðe egefull, "Þa rícan bearn beoð awórpene into ðam yttrum ðeostrum, þær bið wóp and toða gebitt." Ða rican bearn sind þa Iudeiscan, on ðam rixode God ðurh ða ealdan ǽ; ac hí awurpon Crist, and his lare forsawon; and hé awyrpð hí on ða yttran þeostru, ðær bið wóp and toða gebitt. Fela riccra manna geðeoð Gode, swa-þeah, gif hí rihtwise beoð, and mildheorte. Rice man wæs se heahfæder Abraham, and Dauid se mæra cyning, and Zacheus, seðe healfe his æhta þearfum dælde, and mid healfum dæle forgeald be feowerfealdum swa hwæt swa he ær on unriht be anfealdum reafode. Þas rican and heora gelican becumað þurh gode gecyrrednysse to ðam ecan rice, ðe him næfre ne ateorað.	

Ða sind Godes bearn gecigede, þe hine lufiað swiðor þonne þisne middangeard; and ða sind ða rican bearn gecwedene, ðe heora heortan wyrtruman on ðisum andwerdum life plantiað swiðor þonne on Criste: swylce beoð on þeostru aworpene. Þæt godspel cwyð, "On þa yttran þeostru." Ða yttran þeostru sind þæs lichaman blindnyssa wiðutan. Ða inran þeostru sind þæs modes blindnyssa wiðinnan. Se ðe on ðisum andweardum life is wiðinnan ablend, swa þæt he næfð nan andgit ne hóga embe Godes beboda, he bið þonne eft wiðutan ablend, and ælces leohtes bedæled; forðan ðe he ær his lif aspende butan Godes gemynde. Þa earman forscyldegodan cwylmiað on ecum fyre, and swa-ðeah þæt swearte fyr him nane lihtinge ne deð. Wurmas toslitað heora lichaman mid fyrenum toðum, swa swa Crist on his godspelle cwæð, "Þær næfre heora wyrm ne swylt, ne heora fyr ne bið adwæsced." Þær beoð þonne geferlæhte on anre susle, þa þe on life on mándædum geðeodde wæron, swa þæt þa manslagan togædere ecelice on tintregum cwylmiað; and forlígras mid forligrum, gitseras mid gytserum, sceaðan mid sceaðum, ða forsworenan mid forsworenum, on ðam bradan fire, butan ælcere geendunge forwurðað. Þær bið wóp and toða gebitt, forðan ðe ða eagan tyrað on ðam micclum bryne, and ða teð cwaciað eft on swiðlicum cyle. Gif hwam twynige be ðam gemænelicum æriste, þonne understande he þisne drihtenlican cwyde, Þæt þær bið soð ærist, ðær ðær beoð wepende eagan and cearcigende teð.	

Drihten cwæð to þam hundredes ealdre, "Far ðe hám, and getimige ðe swa swa ðu gelyfdest; and his cniht wearð gehæled of ðære tide." Be ðisum is to understandenne hu micclum þam cristenum men his agen geleafa fremige, þonne oðres mannes swa micclum fremode. Witodlice, for ðæs hundredes ealdres geleafan wearð se bedreda gehæled. Geleafa is ealra mægena fyrmest; buton þam ne mæg nán man Gode lician; and se rihtwisa leofað be his geleafan. Uton gelyfan on þa Halgan Ðrynnysse, and on soðe Annysse, þæt se Ælmihtiga Fæder, and his Sunu, þæt is his wisdom, and se Halga Gast, seðe is heora begra lufu and willa, þæt hí sind þry on hadum and on namum, and án God, on ánre godcundnysse æfre wunigende, butan angynne and ende. Amen.	

IIII. NON. FEB.


IN PURIFICATIONE SCE. MARIE.

 :Postquam impleti sunt dies purificationis Mariæ: et reliqua.	

God bebead on þære ealdan ǽ, and het Moyses, þone heretogan, þæt he hit awrite betwux oðrum bebodum, þæt ælc wíf ðe cild gebære sceolde gebidan 
feowertig daga æfter þære cenninge, swa þæt heo ne cóme into Godes temple, ne on anum bedde mid hire were, ær ðam fyrste þe we ǽr cwædon; þæt 
is feowertig daga, gif hit hyse-cild wære: gif hit þonne mæden-cild wære, þonne sceolde heo forhabban fram ingange Godes huses hund-ehtatig 
daga, and eac fram hire gebeddan; and æfter ðam fyrste gán mid lace to Godes huse, and beran þæt cild forð mid þære láce, and syððan, mid Godes 
bletsunge, genealæcan hyre gemacan. Þis wæs geset be wifum.	

Nu wæs ðeah-hwæðere þæt halige mæden Maria, Cristes moder, Godes beboda gemyndig, and eode on ðysum dæge to Godes huse mid láce, and gebrohte 
þæt cild þe heo acende, Hælend Crist, gelácod to þam Godes temple, swa swa hit on Godes ǽ geset wæs.	

Ða wæs þær, binnan þære byrig Hierusalem, sum Godes mann, and his nama wæs Symeon; he wæs swyðe rihtwis, and hæfde micelne Godes ege, and he ge-
andbidode ðone frofer, ðe behaten wæs þam folce Israhel, þæt is Cristes to-cyme. Se Halga Gast wæs wunigende on ðæm Symeone, and he wiste genoh 
georne þæt se Ælmihtiga Godes Sunu wolde to mannum cuman, and menniscnysse underfon. Þa wæs ðes man swiðe oflyst ðæs Hælendes to-cymes, and bæd 
æt Gode dæighwamlice on his gebedum, þæt he moste Crist geseon ær he deaðes onbyrigde. Þa forðy þe he swa micele gewilnunge hæfde Cristes to-
cymes, ða com him andswaru fram þam Halgan Gaste, þæt he ne sceolde deaðes onbyrigan ærþam ðe he Crist gesawe. And he wæs þa bliðe þæs behates, 
and cóm to Godes temple, þurh myngunge ðæs Halgan Gastes. And seo halige Maria cóm ða to ðam temple mid þam cilde, and se ealda man Symeon eode 
togeanes þam cilde, and geseah þone Hælend, and hine georne gecneow, þæt he wæs Godes Sunu, Alysend ealles middan-eardes. He hine genam ða on 
his earmas mid micelre onbryrdnesse, and hine gebær into þam temple, and þancode georne Gode þæt he hine geseon moste. He cwæð þa, "Min 
Drihten, ðu forlætst me nú mid sibbe of þisum life, after þinum worde; forðon þe mine eagan gesawon þinne Halwendan, ðone ðu gearcodest ætforan 
ansyne ealles folces; leoht to onwrigennysse þeoda, and wuldor þinum folce Israhele."	

Hit is awriten on Crístes béc, and gehwær on oþrum bocum, þæt fela witegan and rihtwise men woldan geseon Cristes to-cyme, ac hit næs na him getiðod, ac wæs getiðod þisum ealdan men; forðam þe hit is be him awriten, þæt he cwæde dæghwamlice on his gebedum, "Ela, hwænne cymð se Hælend? Hwænne bið he acenned? Hwænne mot ic hine geseon? Hwæðer ic mote lybban oðþæt ic hine geseo?" And þa for ðysre gewilnunge him com andswaru, þæt he ne gesawe deað, ærðam ðe he Crist gesawe.

Maria, Cristes moder, bær þæt cild, and se ealda Symeon eode hire togeanes, and gecneow þæt cild ðurh onwrigenysse, and hit beclypte and bær into ðam temple. He bær þæt cild, and þæt cild bær hine. Hu bær þæt cild hine? Þone bær se ealda Symeon on his earmum, þe ealle ðing hylt and gewylt. Lytel he wæs ðær gesewen, ac ðeah-hwæðere he wæs swiðe micel and ormæte. Lytel he wæs gesewen, forðan ðe he wolde gefeccan þa lytlan, and gebringan up to his rice. Hwæt synd ða lytlan ðe he wolde habban up to his rice? Þæt synd ða eaðmodan. Ne sohte Crist na ða modigan, þa þa micele beoð on hyra geþance; ac ða ðe beoð lytle and eaðmode on heora heortan, þa cumað to Godes rice; ac ðider ne mæg astigan nán modignys. Þær wæs se deofol ðe modegode, ac his modignes hine awearp into helle grunde; forðy ne mæg ure tyddernes ðyder astigan, gif heo modig bið, þaþa se engel ðær beon ne mihte þaþa he modegode.	

God bebead, on þære ealdan ǽ, his folce þæt hi sceoldon him offrian ælc frumcenned hyse-cild, oþþe alysan hit ut mid fif scyllingum. Eac on heora orfe, swa hwæt swa frumcenned wære, bringan þæt to Godes huse, and hit ðær Gode offrian. Gif hit þonne unclæne nyten wære, þonne sceolde se hlaford hit acwellan, oþþe syllan Gode oþer clæne nyten. We ne þurfon þas bebodu healdan nú lichamlice, ac gástlice. Þonne on urum mode bið acenned sum ðing gódes, and we þæt to weorce awendað, þonne sceole we þæt tellan to Godes gyfe, and þæt Gode betæcan. Ure yfelan geðohtas oððe weorc we sceolan alysan mid fif scyllingum; þæt is we sceolon ure yfelnysse behreowsian mid urum fif andgitum, þæt synd gesihþ, and hlyst, and swæc, and stenc, and hrepung. Eac swa þa unclænan nytenu getacniað ure unclænan geþohtas and weorc, ða we sceolon symle acwellan, oððe behwyrfan mid clænum; þæt is þæt we sceolon ure unclænnysse and ure yfelnesse symle adwæscan, and forlætan yfel, and dón gód.	

Seo eadige Maria ða geoffrode hire lác Gode mid þam cilde, swa hit on Godes ǽ geset wæs. Hit wæs swa geset on þære ealdan ǽ þurh Godes hæse, þæt ða þe mihton ðurhteon sceoldon bringan anes geares lamb mid heora cylde, Gode to lace, and ane culfran, oþþe ane turtlan. Gif þonne hwylc wif to ðam unspedig wære þæt heo ðas ðing begytan ne mihte, þonne sceolde heo bringan twegen culfran-briddas, oððe twá turtlan.	

Þas læssan lác, þæt sind þa fugelas, þe wæron wannspedigra manna lác, wæron for Criste geoffrode. Se Ælmihtiga Godes Sunu wæs swiðe gemyndig ure neoda on eallum ðingum; na þæt an þæt he wolde mann beon for ús, ðaða he God wæs, ac eac swylce he wolde beon þearfa for us, ðaða he rice wæs: to ðy þæt he us forgeafe dæl on his rice, and mænsumunge on his godcundnysse. Lamb getacnað unscæððinysse and þa maran godnysse; gif we þonne swa earme beoð þæt we ne magon þa maran godnysse Gode offrian, þonne sceole we him bringan twa turtlan, oþþe twegen culfran-briddas, þæt is twyfealdlic onbryrdnes eges and lufe. On twa wisan bið se man onbryrd: ærest he him ondræt helle wíte, and bewepð his synna, syððan he nimð eft lufe to Gode; þonne onginð he to murcnienne, and ðincð him to lang hwænne he beo genumen of ðyses lifes earfoðnyssum, and gebroht to ecere reste.	

Lytel wæs an lamb, oððe twa turtlan, Gode to bringenne; ac hé ne sceawað na þæs mannes lac swa swiðe swa hé sceawað his heortan. Nis Gode nan neod ure æhta; ealle ðing sindon his, ægðer ge heofen, ge eorðe, and sǽ, and ealle ða ðing ðe on him wuniað: ac he forgeaf eorðlice ðing mannum to brice, and bebead him þæt hí sceoldon mid þam eorðlicum ðingum hine oncnawan þe hí ær forgeaf, na for his neode, ac for mancynnes neode. Gif ðu oncnæwst ðinne Drihten mid ðinum æhtum, be ðinre mæðe, hit fremeð þe sylfum to ðam ecan life: gif ðu hine forgitst, hit hearmað þe sylfum and na Gode, and þu ðolast ðære ecan mede. God gyrnð þa godnysse ðines modes, and na ðinra æhta. Gif ðu hwæt dest Gode to lofe, mid cystigum mode, þonne geswutelast ðu þa gódnysse þines modes mid þære dæde; gif þu ðonne nan gód dón nelt, Gode to wurðmynte, ðonne geswutelast ðu mid þære uncyste ðine yfelnysse, and seo yfelnys þe fordeð wið God.	

On ðære ealdan ǽ is gehwær gesett, þæt God het gelomlice þas fugelas offrian on his lace, for ðære getacnunge þe hí getacniað. Nis nu nanum men alyfed þæt he healde þa ealdan ǽ lichomlice, ac gehealde gehwa hí gastlice. Culfran sind swiðe unscæððige fugelas, and bilewite, and hí lufiað annysse, and fleoð him floccmælum. Do eac swa se cristena man; beo him únsceaðþig, and bilewite, and lufige annysse, and broðorrædene betwux cristenum mannum; þonne geoffrað he gastlice Gode þa culfran-briddas. Þa turtlan getacniað clænnysse: hí sind swa geworhte, gif hyra oðer oðerne forlyst, þonne ne secð seo cucu næfre hire oðerne gemacan. Gif ðonne se cristena man swa deð for Godes lufon, þonne geoffrað he ða turtlan on þa betstan wisan. Ðas twa fugel-cyn ne singað na, swa swa oðre fugelas, ac hi geomeriað, forðan þe hi getacniað haligra manna geomerunge on ðisum life, swa swa Crist cwæð to his apostolum, "Ge beoð geunrotsode on þisum life, ac eower unrotnys bið awend to ecere blisse." And eft he cwæð, "Eadige beoð þa þe heora synna bewepað, forðan ðe hi beoð gefrefrode."	

Se ealda man Symeon, þe we ær embe spræcon, ne gyrnde ná þæt he moste Crist gehyran sprecan, forðan ðe he hine gecneow þæt he God wæs, ðeah ðe he ða-gyt on þære menniscnysse unsprecende wære. Sprecan he mihte, gif he wolde; and ealswa wis he wæs ða, þaþa he wæs anre nihte, swa swa he wæs, þaþa he wæs ðrittig geara; ac he wolde abídan his wæstma timan on ðære menniscnysse, swa swa hit gecyndelic is on mancynne. Symeon cwæð þa, "Drihten, þu forlætst me nu on sibbe of ðysum life, forðon þe míne eagan habbað gesewen ðinne Halwendan." Se Halwenda þe he embe spræc is ure Hælend Crist, seðe com to gehælenne ure wunda, þæt sindon ure synna. He cwæð þa Symeon, "Ðone þu gearcodest ætforan gesihðe ealles folces." Hine ne gesawon na ealle men lichomlice, ac he is gebodod eallum mannum, gelyfe seðe wylle. Se þe on hine gelyfð, he gesihð hine nu mid his geleafan, and on þan ecan life mid his eagum. Symeon cwæð þa-gyt, "He is leoht to onwrigennysse ðeoda, and wuldor þinum folce Israhel." Ealle ðas word spræc se Symeon be ðam cilde to þam heofenlican Fæder, þe hine to mannum sende. He is soð leoht þe todræfde þa þeostra ðises lifes, swa swa he sylf cwæð on his godspelle, "Ic eom leoht ealles middangeardes, se ðe me fyligð, ne cymð he na on þystrum, ac he hæfð lifes leoht." Swa swa leoht todræfð þeostra, swa eac todræfð Cristes lufu and his geleafa ealle leahtras and synna fram ure heortan: and he is wuldor and bliss ealles gelyfedes folces.	

Þa Maria, þæt halige mæden, and þæs cildes fostor-fæder, Ioseph, wæron ofwundrode þæra worda þe se ealda Symeon clypode be ðam cilde. And se Symeon him ða sealde bletsunge, and witegode gyt mare be þam cilde, and cwæð, "Þis cild is gesett manegum mannum to hryre, and manegum to æriste and to tacne, and þam bið wiðcweden." Swa swa ða men þe on Crist gelyfað beoð gehealdene þurh his to-cyme, swa eac þa þe nellað gelyfan on Crist beoð twyfealdlice fordemde. Anfealdlice hi sind scyldige ðurh Adames synne, and twyfealdlice hi beoð fordemde, þonne hí wiðsacað Cristes to-cymes, and nellað gelyfan on ðone soðan Hælend. Ðam ungeleaffullum mannum com Crist to hryre, and þam geleaffullum to æriste; and eac anum gehwilcum gelyfedum men wæs Cristes to-cyme ægðer ge hryre ge ærist. Hu ðonne? He com to ðy þæt he wolde ælc yfel towurpan, and ælc góod aræran. Nu towyrpð he on ús leahtras, and arærð mihta. He towyrpð modignysse, and arærð eadmodnysse. He towyrpð galnysse, and arærð clænnysse. And ealle unðeawas he towyrpð on his gecorenum mannum, and arærð on him ealle godnysse. Ne mæg þæt gód beon getymbrod buton þæt yfel beo ær toworpen. "To tacne com Crist, and þam is wiðcweden." His acennednys is wundorlic tacn, forðan ðe he wæs of mædene acenned, swa swa nan oðer nis; and þæt wiðcwædon þa ungeleaffullan men, and noldon gelyfan. And eac his æriste of deaðe, and his upstige to heofenum, and ealle ða wundra þe he worhte, ealle hit wæron tacna, and ðam wiðcwædon þa ungeleaffullan, and þa geleaffullan gelyfdon.	

Þa cwæð se ealda Symeon to ðære eadigan Marian, "His swurd sceal ðurhgán ðine sawle." Þæt swurd getacnode Cristes ðrowunge. Næs seo eadige Maria na ofslegen ne gemartyrod lichomlice, ac gastlice. Ðaða heo geseh niman hyre cild, and adrifan ísene næglas þurh þa handa and þurh ða fét, and syððan mid spere gewundigan on ða siðan, þa wæs Cristes ðrowung hire ðrowung; and heo wæs mare ðonne martyr, forðon þe mare wæs hyre modes þrowung þonne wære hire lichaman, gif heo gemartyrod wære. Ne cwæð na se Symeon þæt Cristes swurd sceolde þurhgán Marian lichaman, ac hyre sawle. Cristes swurd is her gesett, swa swa we cwædon, for his ðrowunge. Þeah ðe Maria gelyfde þæt Crist arisan wolde of deaðe, þeah-hwæðere eode hyre cildes þrowung swiðe þearle into hire heortan.	

Þaða se Symeon hæfde gewitegod þas witegunge be Criste, þa com þær sum wuduwe, seo wæs Anna gehaten. "Seo leofode mid hire were seofon gear, and syððan heo wæs wuduwe feower and hund-eahtatig geara, and þeowode Gode on fæstenum, and on gebedum, and on clænnysse; and wæs on eallum þam fyrste wunigende binnan þam Godes temple; and com ða to þam cilde, and witegode be him, and andette Gode." Rihtlice swa halig wíf wæs þæs wyrðe þæt heo moste witigian embe Crist, ðaða heo swa lange on clænnesse Gode þeowode. Behealde, ge wíf, and understandað hu be hire awriten is. Seofon gear heo leofode mid hire were, and siððan heo wæs wunigende on wudewan háde, oð feower and hund-eahtatig geara, swa lybbende swa se apostol tæhte. He cwæð, se apostol Paulus, "Seo wuduwe þe lyfað on estmettum, heo ne lyfað na, ac heo is dead." Þeos Anna, ðe we embe sprecað, ne lufude heo na estmettas, ac lufude fæstenu. Ne lufude heo ydele spellunge, ac beeode hire gebedu. Ne ferde heo wórigende geond land, ac wæs wunigende geþyldelice binnan Godes temple. Gif wife getimige þæt heo hire wer forleose, ðonne nime heo bysne be ðisre wudewan.	

Ðry hadas sindon þe cyðdon gecyðnysse be Criste; þæt is mæigð-had, and wudewan-had, and riht sinscype. Mæden is Cristes modor, and on mægð-hade wunude Iohannes se Fulluhtere, þe embe Crist cydde, and manega oðre to-eacan him. Widewe wæs ðeos Anna, þe we gefyrn ær embe spræcon. Zacharias, Iohannes fæder, wæs wer; ægðer ge he ge his wíf witegodon embe Crist. Þas ðry hadas syndon Gode gecweme, gif hi rihtlice lybbað. Mægð-had is ægþer ge on wæpmannum ge on wífmannum. Þa habbað rihtne mægð-had þa þe fram cild-hade wuniað on clænnysse, and ealle galnysse on him sylfum forseoð, ægðer ge modes ge lichoman, þurh Godes fultum. Þonne habbað hi æt Gode hundfealde mede on ðam ecan life. Widewan beoð þa þe æfter heora gemacan on clænnysse wuniað for Godes lufon: hí habbað þonne syxtigfealde mede æt Gode hyra geswinces. Þa ðe rihtlice healdað hyra ǽwe, and on alyfedum timan, for bearnes gestreone, hæmed begáð, hí habbað þrittigfealde mede for hyra gesceadwisnysse. Se ðe wile his galnysse gefyllan swa oft swa hine lyst, þonne bið he wiðmeten nytenum and na mannum. Be þysum tæhte se apostol Paulus, "Þa ðe wíf habbað, beon hí swilce hí nan nabbon;" forðan ealle hyra unlustas hi sceolon gebetan sylfwylles on þyssum life, oððe unþances æfter ðyssum life; and hí cumað siððan to ðam ecan life mid maran earfoðnysse. Þa men þe beoð butan rihtre ǽwe, and yrnað fram anum to oðrum, nabbað hí nænne dæl ne nane bletsunge mid Criste, buton hí ðæs geswicon and hit gebeton. Uton fon nu on þæt godspel ðær we hit ær forleton.	

Seo eadige Maria, and Ioseph, ðæs cildes fostor-fæder, gecyrdon to þære byrig Nazareth mid þam cilde; "and þæt cild weox, and wæs gestrangod, and mid wisdome afylled, and Godes gifu wæs on him wunigende." He weox and wæs gestrangod on þære menniscnysse, and he ne behofode nanes wæstmes ne nanre strangunge on þære godcundnysse. He æt, and dranc, and slep, and weox on gearum, and wæs þeah-hwæðere eal his lif butan synnum. He nære na man geðuht, gif he mannes life ne lyfode. He wæs mid wisdome afylled, forþan ðe he is himsylf wisdom, and on him wunað eal gefyllednys þære godcundnysse: lichomlice Godes gifu wunude on him. Micel gifu wæs þæt ðære menniscnysse, þæt he wæs Godes Sunu and God sylf, swa hraðe swa he ongann man to beonne. He wæs æfre God of þam Fæder acenned, and wunigende mid þam Fæder and mid þam Halgan Gaste: hí ðry án God untodæledlic; þry on hadum, and án God on anre godcundnysse, and on anum gecynde æfre wunigende. Se Sunu ana underfeng þa menniscnysse, and hæfde anginn, seðe æfre wæs. He wæs cild, and weox on þære menniscnysse, and þrowode deað sylfwilles, and aras of deaðe mid þam lichaman þe he ær on þrowode, and astah to heofenum, and wunað nu æfre on godcundnysse and on menniscnysse, an Crist, ægðer ge God ge mann, undeadlic, seðe ær his ðrowunge wæs deadlic. He þrowade, ac he ne ðrowað heonon-forð næfre eft, ac bið æfre butan ende, eallswa éce on þære menniscnysse swa he is on þære godcundnysse.	

Wite gehwa eac þæt geset is on cyrclicum þeawum, þæt we sceolon on ðisum dæge beran ure leoht to cyrcan, and lætan hí ðær bletsian: and we sceolon gán siððan mid þam leohte betwux Godes husum, and singan ðone lofsang ðe þærto geset is. Þeah ðe sume men singan ne cunnon, hi beron þeah-hwæðere þæt leoht on heora handum; forðy on ðissum dæge wæs þæt soðe Leoht Crist geboren to þam temple, seðe us alysde fram þystrum, and us gebrincð to þam ecan leohte, seðe leofað and rixað á butan ende. Amen.	

DOMINICA IN QUINQUAGESIMA.

 :Adsumpsit Iesus XII. discipulos suos: et reliqua.	

Her is geræd on þissum godspelle, þe we nu gehyrdon of ðæs diacones muðe, þæt "se Hælend gename onsundron his twelf leorning-cnihtas, and cwæð to him, Efne we sceolon faran to ðære byrig Hierusalem, and þonne beoð gefyllede ealle ða ðing þe wæron be me awritene þurh witegan. Ic sceal beon belǽwed ðeodum, and hí doð me to bysmore, and beswingað, and syððan ofsleað, and ic arise of deaðe on þam ðriddan dæge. Þa nyston his leorning-cnihtas nan andgit þyssera worda. Ða gelámp hit þæt hí genealæhton anre byrig þe is gehaten Hiericho, and ða sæt þær sum blind man be ðam wege; and þaþa he gehyrde þæs folces fær mid þam Hælende, ða acsode he hwa þær ferde. Hi cwædon him to, þæt þæt wære ðæs Hælendes fær. Þa begann he to hrymenne, and cwæð, Hælend, Dauides Bearn, gemiltsa mín. Ða men, þe beforan þam Hælende ferdon, ciddon ongean ðone blindan, þæt he suwian sceolde. He clypode þa miccle swiðor, Hælend, Dauides Bearn, gemiltsa mín. Þa stód se Hælend, and het lædan þone blindan to him. Þaða he genealæhte, þa acsode se Hælend hine, Hwæt wylt ðu þæt ic þe dó? He cwæð, Drihten, þæt ic mage geseon. And se Hælend him cwæð to, Loca nu: þin geleafa hæfð ðe gehæled. And he ðærrihte geseah, and fyligde þam Hælende, and hine mærsode. Þa eal þæt folc, þe þæt wundor geseh, herede God mid micelre onbryrdnysse."	

Ðyses godspelles anginn hrepode ures Hælendes þrowunge, þeah-hwæðere ne ðrowade hé na on ðysne timan; ac hé wolde feorran and lange ær cyðan his ðrowunge his leorning-cnihtum, þæt hí ne sceoldon beon to swiðe afyrhte þurh ða þrowunge, þonne se tima come þæt hé ðrowian wolde. Heora mód wearð afyrht þurh Crístes segene, ac hé hí eft gehyrte mid þam worde þe hé cwæð, "Ic arise of deaðe on þam ðriddan dæge." Þa wolde he heora geleafan gestrangian and getrymman mid wundrum. And hí ða comon to ðære stowe þær se blinda man sæt be ðam wege, and Crist hine gehælde ætforan gesihðe ealles þæs werodes, to ði þæt he wolde mid þam wundre hí to geleafan gebringan. Þeah-hwæðere þa wundra þe Crist worhte, oðer ðing hí æteowdon þurh mihte, and oðre ðing hí getacnodon þurh geryno. He worhte þa wundra soðlice þurh godcunde mihte, and mid þam wundrum þæs folces geleafan getrymde; ac hwæðre þær wæs oðer ðing digle on ðam wundrum, æfter gastlicum andgite. Þes án blinda man getacnode eall mancynn, þe wearð ablend þurh Adames gylt, and asceofen of myrhðe neoxena-wanges, and gebroht to ðissum life þe is wiðmeten cwearterne. Nu sind we ute belocene fram ðam heofenlican leohte, and we ne magon on ðissum life þæs ecan leohtes brucan; ne we his na mare ne cunnon buton swa micel swa we ðurh Cristes lare on bocum rædað. Þeos woruld, þeah ðe heo myrige hwíltidum geðuht sy, nis heo hwæðere ðe gelicere ðære ecan worulde, þe is sum cweartern leohtum dæge. Eal mancyn wæs, swa we ær cwædon, ablend mid geleaflæste and gedwylde; ac þurh Cristes to-cyme we wurdon abrodene of urum gedwyldum, and onlihte þurh geleafan. Nu hæbbe we þæt leoht on urum mode, þæt is Cristes geleafa; and we habbað þone hiht þæs ecan lifes myrhðe, þeah ðe we gyt lichamlice on urum cwearterne wunian.		

Se blinda man sæt æt þære byrig þe is geháten Hiericho. Hiericho is gereht and geháten 'mona.' Se mona deð ægðer ge wycxð ge wanað: healfum monðe he bið weaxende, healfum he bið wanigende. Nu getacnað se mona ure deadlice lif, and ateorunge ure deadlicnysse. On oðerne ende men beoð acennede, on oþerne ende hí forðfarað. Þaða Crist com to ðære byrig Hiericho, þe ðone monan getacnað, þa underfeng se blinda man gesihðe. Þæt is, ðaða Crist com to ure deadlicnysse, and ure menniscnysse underfeng, þa wearð mancyn onliht, and gesihðe underfeng. He sæt wið ðone weig; and Crist cwæð on his godspelle, "Ic eom weig, and soðfæstnys, and líf." Se man þe nan ðing ne cann ðæs ecan leohtes, he is blind; ac gif he gelyfð on þone Hælend, þonne sitt he wið þone weig. Gif he nele biddan þæs ecan leohtes, he sitt ðonne blind be ðam wege unbiddende. Se ðe rihtlice gelyfð on Críst, and geornlice bitt his sawle onlihtinge, he sitt be ðam wege biddende. Swa hwa swa oncnæwð þa blindnysse his modes, clypige he mid inweardre heortan, swá swá se blinda cleopode, "Hælend, Dauides Bearn, gemiltsa mín."	

Seo menigu þe eode beforan ðam Hælende ciddon ðam blindan, and heton þæt he stille wære. Seo menigu getacnað ure unlustas and leahtras þe us hremað, and ure heortan ofsittað, þæt we ne magon us swa geornlice gebiddan, swa we behofedon. Hit gelimpð gelomlice, þonne se man wile yfeles geswican, and his synna gebetan, and mid eallum mode to Gode gecyrran, ðonne cumað þa ealdan leahtras þe hé ær geworhte, and hí gedrefað his mod, and willað gestillan his stemne, þæt he to Gode ne clypige. Ac hwæt dyde se blinda, þaþa þæt folc hine wolde gestyllan? He hrymde ðæs ðe swiðor, oð þæt se Hælend his stemne gehyrde, and hine gehælde. Swa we sceolon eac dón, gif us deofol drecce mid menigfealdum geðohtum and costnungum: we sceolon hryman swiðor and swiðor to ðam Hælende, þæt he todræfe ða yfelan costnunga fram ure heortan, and þæt he onlihte ure mod mid his gife. Gif we ðonne þurhwuniað on urum gebedum, þonne mage we gedon mid urum hreame þæt se Hælend stent, seðe ær eode, and wile gehyran ure clypunge, and ure heortan onlihtan mid godum and mid clænum geðohtum. Ne magon ða yfelan geðohtas ús derian, gif hi ús ne liciað; ac swa ús swiðor deofol bregð mid yfelum geðohtum, swa we beteran beoð, and Gode leofran, gif we ðone deofol forseoð and ealle his costnunga, ðurh Godes fultum.	

Hwæt is þæs Hælendes stede, oððe hwæt is his fær? He ferde ðurh his menniscnysse, and he stod þurh þa godcundnysse. He ferde ðurh ða menniscnysse, swa þæt he wæs acenned, and ferde fram stowe to stowe, and deað þrowade, and of deaðe arás, and astah to heofenum. Þis is his fær. He stent ðurh ða godcundnysse; forðon ðe hé is ðurh his mihte æghwær andweard, and ne ðearf na faran fram stowe to stowe; forðon ðe hé is on ælcere stowe þurh his godcundnysse. Þaða he ferde, þa gehyrde he þæs blindan clypunge; and þaþa he stod, þa forgeaf he him gesihðe; forðan þurh ða menniscnysse he besargað ures modes blindnysse, and ðurh ða godcundnysse he forgifð us leoht, and ure blindnysse onliht. He cwæð to ðam blindan men, "Hwæt wilt ðu þæt ic ðe do?" Wenst ðu þæt hé nyste hwæt se blinda wolde, seðe hine gehælan mihte? Ac he wolde þæt se blinda bæde; forðon þe hé tiht ælcne swiðe gemaglice to gebedum: ac hwæðere he cwyð on oðre stowe, "Eower heofenlica Fæder wat hwæs ge behofiað, ærðan ðe ge hine æniges ðinges biddan," þeah-hwæðere wile se goda God þæt we hine georne biddon; forðan þurh ða gebedu bið ure heorte onbryrd and gewend to Gode.	

Ða cwæð se blinda, "La leof, do þæt ic mæge geseon." Ne bæd se blinda naðor ne goldes, ne seolfres, ne nane woruldlice ðing, ac bæd his gesihðe. For nahte he tealde ænig ðing to biddenne buton gesihðe; forðan ðeah se blinda sum ðing hæbbe, he ne mæg butan leohte geseon þæt he hæfð. Uton forði geefenlæcan þisum men, þe wæs gehæled fram Criste, ægðer ge on lichaman ge on sawle: ne bidde we na lease welan, ne gewitenlice wurðmyntas; ac uton biddan leoht æt urum Drihtne: na þæt leoht ðe bið geendod, þe bið mid þære nihte todræfed, þæt ðe is gemæne ús and nytenum; ac uton biddan þæs leohtes þe we magon mid englum anum geseon, þæt ðe næfre ne bið geendod. To ðam leohte soðlice ure geleafa us sceal gebringan, swa swa Crist cwæð to ðam blindan menn, "Lóca nu, þin geleafa ðe gehælde."	

Nu smeað sum ungeleafful man, Hu mæg ic gewilnian ðæs gastlican leohtes, þæt þæt ic geseon ne mæg? Nu cweðe ic to ðam menn, þæt ða ðing þe hé understynt and undergytan mæg, ne undergyt he ná ða ðing þurh his lichaman, ac þurh his sawle; þeah-hwæðere ne gesihð nan man his sawle on ðisum life. Heo is ungesewenlic, ac ðeah-hwæðere heo wissað þone gesewenlican lichaman. Se lichama, ðe is gesewenlic, hæfð lif of ðære sawle, þe is ungesewenlic. Gewíte þæt ungesewenlice ut, þonne fylð adune þæt gesewenlice; forðan þe hit ne stod na ær ðurh hit sylf. Þæs lichoman lif is seo sawul, and þære sawle lif is God. Gewite seo sawul ut, ne mæg se muð clypian, þeah ðe hé gynige; ne eage geseon, þeah ðe hit open sy; ne nán limn ne deð nan ðing, gif se lichama bið sawulleas. Swa eac seo sawul, gif God hí forlæt for synnum, ne deð heo nan ðing to góde. Ne mæg nan man nan ðing to góde gedon, butan Godes fultume. Ne bið seo synfulle sawul na mid ealle to nahte awend, ðeah ðe heo gode adeadod sy; ac heo bið dead ælcere duguðe and gesælðe, and bið gehealden to ðam ecan deaðe, þær þær heo æfre bið on pinungum wunigende, and þeah-hwæðere næfre ne ateorað.	

Hu mæg þe nú twynian þæs ecan leohtes, ðeah hit ungesewenlic sy, þonne þu hæfst líf of ungesewenlicre sawle, and þe ne twynað nan ðing þæt þu sawle hæbbe, ðeah ðu hí geseon ne mage? Se blinda, ðaða hé geseon mihte, þa fyligde hé ðam Hælende. Se man gesihð and fylið Gode, seðe cann understandan God, and gód weorc wyrcð. Se man gesihð and nele Gode fylian, seðe understent God, and nele gód wyrcan. Ac uton understandan God and gód weorc wyrcean: uton behealdan hwíder Crist gange, and him fylian; þæt is þæt we sceolon smeagan hwæt hé tæce, and hwæt him licige, and þæt mid weorcum gefyllan, swa swa hé sylf cwæð, "Se ðe me þenige, fylige hé me;" þæt is, geefenlæce hé me, and onscunige ælc yfel, and lufige ælc gód, swa swa ic do. Ne teah Crist him na to on ðisum life land ne welan, swa swa he be him sylfum cwæð, "Deor habbað hola, and fugelas habbað nest, hwær hí restað, and ic næbbe hwider ic ahylde min heafod." Swa micel he hæfde swa he rohte, and leofode be oðra manna æhtum, se ðe ealle ðing áh.	

We rædað on Cristes bec þæt þæt folc rædde be him, þæt hí woldon hine gelæccan, and ahebban to cyninge, þæt he wære heora heafod for worulde, swa swa he wæs godcundlice. Þaþa Crist ongeat ðæs folces willan, ða fleah hé anstandende to anre dúne, and his geferan gewendon to sǽ, and se Hælend wæs up on lande. Ða on niht eode se Hælend up on ðam wætere mid drium fotum, oðþæt he com to his leorning-cnihtum, ðær ðær hí wæron on rewute. He forfleah þone woruldlican wurðmynt, þaþa he wæs to cyninge gecoren; ac he ne forfleah na þæt edwit and ðone hosp, þaþa ða Iudeiscan hine woldon on rode ahón. He nolde his heafod befon mid gyldenum cynehelme, ac mid þyrnenum, swa swa hit gedon wæs on his þrowunge. He nolde on ðissum life rixian hwilwendlice, seðe ecelice rixað on heofonum. Nis ðeos woruld na ure eðel, ac is ure wræcsið; forði ne sceole we na besettan urne hiht on þissum swicelum life, ac sceolon efstan mid godum geearnungum to urum eðele, þær we to gesceapene wæron, þæt is to heofenan rice.	

Soðlice hit is awriten, "Swa hwa swa wile beon freond þisre worulde, se bið geteald Godes feond." Crist cwæð on sumere stowe, þæt "Se weig is swiðe nearu and sticol, seðe læt to heofonan rice; and se is swiðe rúm and smeðe, seðe læt to helle-wite." Se weig, seðe læt to heofenan rice, is forði nearu and sticol, forði þæt we sceolon mid earfoðnysse geearnian urne eðel. Gif we hine habban willað, we sceolon lufian mildheortnysse, and clænnysse, and soðfæstnysse, and rihtwisnysse, and eadmodnysse, and habban soðe lufe to Gode and to mannum, and dón ælmessan be ure mæðe, and habban gemet on urum bigleofan, and gehwilce oðere halige ðing began. Þas ðing we ne magon dón butan earfoðnyssum; ac gif we hí doð, þonne mage we mid þam geswincum, ðurh Godes fultum, astigan ðone sticolan weg þe us gelæt to ðam ecan life. Se weg seðe læt to forwyrde is forði brad and smeðe, forði þe únlustas gebringað þone man to forwyrde. Him bið swiðe softe, and nan geswinc þæt he fylle his galnysse, and druncennysse, and gytsunge begange and modignysse, and ða unstrangan berype, and dón swa hwæt swa hine lyst: ac ðas unðeawas and oðre swilce gelædað hine butan geswince to ecum tintregum, buton he ær his ende yfeles geswice and gód wyrce. Dysig bið se wegferenda man seðe nimð þone smeðan weg þe hine mislæt, and forlæt ðone sticolan þe hine gebrincð to ðære byrig. Swa eac we beoð soðlice ungerade, gif we lufiað þa sceortan softnysse and ða hwilwendlican lustas to ðan swiðe, þæt hi us gebringan to ðam ecan pinungum. Ac uton niman þone earfoðran weg, þæt we her sume hwile swincon, to ðy þæt we ecelice beon butan geswince. Eaðe mihte Crist, gif he wolde, on þisum life wunian butan earfoðnyssum, and faran to his ecan rice butan ðrowunge, and butan deaðe; ac he nolde. Be ðam cwæð Petrus se apostol, "Crist ðrowode for us, and sealde us bysne, þæt we sceolon fyligan his fotswaðum;" þæt is, þæt we sceolon sum ðing þrowian for Cristes lufon, and for urum synnum. Wel ðrowað se man, and Gode gecwemlice, seðe winð ongean leahtras, and godnysse gefremað, swa swa he fyrmest mæg. Se ðe nan ðing nele on ðissum life ðrowian, he sceal ðrowian unþances wyrsan ðrowunga on þam toweardan life.	

Nu genealæcð clæne tid and halig, on þære we sceolon ure gimeleaste gebetan: cume forði gehwa cristenra manna to his scrifte, and his diglan gyltas geandette, and be his láreowes tæcunge gebete; and tihte ælc oðerne to góde mid godre gebysnunge, þæt eal folc cweðe be ús, swa swa be ðam blindan gecweden wæs, ðaða his eagan wæron onlihte; þæt is, Eall folc þe þæt wundor geseah, herede God, seðe leofað and rixað á butan ende. Amen.

DOMINICA PRIMA IN QUADRAGESIMA.

 :Ductus est Iesus in desertum a Spiritu: et reliqua.	

Ic wolde eow trahtnian þis godspel, ðe mann nu beforan eow rædde, ac ic ondræde þæt ge ne magon ða micelan deopnysse þæs godspelles swa understandan swa hit gedafenlic sy. Nu bidde ic eow þæt ge beon geðyldige on eowerum geðance, oðþæt we ðone traht mid Godes fylste oferrædan magon.	

"Se Hælend wæs gelæd fram þam Halgan Gaste to anum westene, to ðy þæt he wære gecostnod fram deofle: and he ða fæste feowertig daga and feowertig nihta, swa þæt he ne onbyrigde ætes ne wætes on eallum þam fyrste: ac siððan him hingrode. Þa genealæhte se costnere, and him to cwæð, Gif ðu sy Godes Sunu, cweð to ðisum stanum þæt hi beon awende to hlafum. Ða andwearde se Hælend, and cwæð, Hit is awriten, ne leofað se mann na be hlafe anum, ac lyfað be eallum ðam wordum þe gað of Godes muðe. Þa genam se deofol hine, and gesette hine uppan ðam scylfe þæs heagan temples, and cwæð, Gif ðu Godes Sunu sy, feall nu adún: hit is awriten, þæt englum is beboden be ðe, þæt hi ðe on hira handum ahebbon, þæt þu furðon ne ðurfe ðinne fot æt stane ætspurnan. Þa cwæð se Hælend eft him to, Hit is awriten, Ne fanda þines Drihtnes. Þa genam se deofol hine eft, and gesette hine uppan anre swiðe heahre dune, and æteowde him ealles middangeardes welan, and his wuldor, and cwæð him to, Ealle ðas ðing ic forgife ðe, gif ðu wilt feallan to minum fotum and gebiddan þe to me. Ða cwæð se Hælend him to, Ga ðu underbæcc, sceocca! Hit is awriten, Gehwá sceal hine gebiddan to his Drihtne anum, and him anum ðeowian. Þa forlet se deofol hine, and him comon englas to, and him ðenodon."	

Se Halga Gast lædde þone Hælend to þam westene, to ðy þæt he wære þær gecostnod. Nu wundrað gehwá hú se deofol dorste genealæcan to ðam Hælende, þæt he hine costnode: ac hé ne dorste Cristes fándian, gif him alyfed nære. Se Hælend com to mancynne forði þæt he wolde ealle ure costnunga oferswiðan mid his costnungum, and oferswiðan urne ðone ecan deað mid his hwilwendlicum deaðe. Nu wæs he swa eadmod þæt he geðafode ðam deofle þæt he his fandode, and he geðafode lyðrum mannum þæt hi hine ofslogon. Deofol is ealra unrihtwisra manna heafod, and þa yfelan men sind his lima: nu geðafode God þæt þæt heafod hine costnode, and þæt ða limu hine ahengon.	

Þam deofle wæs micel twynung, Hwæt Crist wære? His líf næs na gelógod swa swa oðra manna líf. Crist ne æt mid gyfernysse, ne he ne dránc mid oferflowendnysse, ne his eagan ne ferdon worigende geond mislice lustas. Þa smeade se deofol hwæt he wære; hwæðer he wære Godes Sunu, seðe manncynne behaten wæs. Cwæð þa on his geðance, þæt he fandian wolde hwæt he wære. Ða fæste Crist feowertig daga and feowertig nihta on án, ða on eallum þam fyrste ne cwæð se deofol to him þæt he etan sceolde, forðan þe hé geseh þæt him nan ðing ne hingrode. Eft, ðaða Crist hingrode æfter swa langum fyrste, ða wende se deofol soðlice þæt he God nære, and cwæð to him, "Hwi hingrað þe? Gif ðu Godes Sunu sy, wend þas stanas to hlafum, and et."	

Eaðe mihte God, seðe awende wæter to wine, and seðe ealle gesceafta of nahte geworhte, eaðelice he mihte awendan ða stanas to hlafum: ac he nolde nan ðing don be ðæs deofles tæcunge; ac cwæð him to andsware, "Ne lifað na se man be hlafe anum, ac lifað be ðam wordum ðe gað of Godes muðe." Swa swa þæs mannes lichama leofað be hlafe, swa sceal his sawul lybban be Godes wordum, þæt is, be Godes lare, þe he þurh wise menn on bocum gesette. Gif se lichama næfð mete, oþþe ne mæg mete ðicgean, þonne forweornað he, and adeadað: swa eac seo sawul, gif heo næfð þa halgan lare, heo bið þonne weornigende and mægenleas. Þurh ða halgan lare heo bið strang and onbryrd to Godes willan.	

Þa wæs se deofol æne oferswiðed fram Criste. "And he ða hine genam, and bær upp on þæt templ, and hine sette æt ðam scylfe, and cwæð to him, Gif ðu Godes Sunu sy, sceot adún; forðan þe englum is beboden be ðe, þæt hí ðe on handum ahebban, þæt þu ne ðurfe ðinne fót æt stane ætspurnan." Her begánn se deofol to reccanne halige gewritu, and he leah mid þære race; forðan ðe hé is leas, and nan soðfæstnys nis on him; ac he is fæder ælcere leasunge. Næs þæt na awriten be Criste þæt hé ða sæde, ac wæs awriten be halgum mannum: hí behofiað engla fultumes on þissum life, þæt se deofol hí costnian ne mote swa swiðe swa he wolde. Swa hold is God mancynne, þæt he hæfð geset his englas us to hyrdum, þæt hí ne sceolon na geðafian þam reðum deoflum þæt hí ús fordon magon. Hi moton ure afandian, ac hí ne moton us nydan to nanum yfle, buton we hit sylfe agenes willan dón, þurh þa yfelan tihtinge ðæs deofles. We ne beoð na fulfremede buton we beon afandode: þurh ða fandunge we sceolon geðeon, gif we æfre wiðsacað deofle, and eallum his larum; and gif we genealæcað urum Drihtne mid geleafan, and lufe, and godum weorcum; gif we hwær aslidon, arisan eft þærrihte, and betan georne þæt ðær tobrocen bið.	

Crist cwæð þa to ðam deofle, "Ne sceal man fandigan his Drihtnes." Þæt wære swiðe gilplic dǽd gif Crist scute ða adún, þeah ðe he eaðe mihte butan awyrdnysse his lima nyðer asceotan, seðe gebigde þone heagan heofenlican bigels; ac he nolde nan ðing dón mid gylpe; forðon þe se gylp is an heafod-leahter; þa nolde he adún asceotan, forðon ðe he onscunode þone gylp; ac cwæð, "Ne sceal man his Drihtnes fándian." Se man fándiað his Drihtnes, seðe, mid dyslicum truwan and mid gylpe, sum wundorlic ðing on Godes naman dón wile, oððe seðe sumes wundres dyslice and butan neode, æt Gode abiddan wile. Þa wæs se deofol oðere siðe þurh Cristes geðyld oferswiðed.	

"Þa genam he hine eft, and abær hine úpp on ane dune, and ætywde him ealles middangeardes welan and his wuldor, and cwæð to him, Ealle ðas ðing ic forgife ðe, gif ðu wilt afeallan to minum fotum, and þe to me gebiddan." Dyrstelice spræc se deofol her, swa swa he ær spræc, þaþa he on heofenum wæs, þaþa he wolde dælan heofonan rice wið his Scyppend, and beon Gode gelíc; ac his dyrstignys hine awearp ða into helle; and eac nu his dyrstignys hine geniðerode, þaða he, ðurh Cristes þrowunge, forlet mancynn of his anwealde. He cwæð, "Þas ðing ic forgife ðe." Him ðuhte þæt he ahte ealne middangeard; forðon ðe him ne wiðstod nan man ærðam þe Crist com þe hine gewylde.	

Hit is awriten on halgum bocum, "Eorðe and eall hire gefyllednys, and eal ymbhwyrft and þa ðe on ðam wuniað, ealle hit syndon Godes æhta," and na deofles. Þeah-hwæðere Crist cwæð on his godspelle be ðam deofle, þæt he wære middangeardes ealdor, and he sceolde beon út-adræfed. He is ðæra manna ealdor, þe lufiað þisne middangeard, and ealne heora hiht on þissum lífe besettað, and heora Scyppend forseoð. Ealle gesceafta, sunne, and mona, and ealle tunglan, land, and sǽ, and nytenu, ealle hí ðeowiað hyra Scyppende; forðon þe hí farað æfter Godes dihte. Se lyðra man ána, þonne he forsihð Godes beboda, and fullgǽð deofles willan, oððe þurh gytsunge, oþþe ðurh leasunge, oððe ðurh graman, oððe ðurh oðre leahtras, þonne bið he deofles ðeowa, þonne he deofle gecwemð, and þone forsihð ðe hine geworhte.	

"Crist cwæð ða to ðam deofle, Ga ðu underbæcc, sceocca! Hit is awriten, Man sceal hine gebiddan to his Drihtne, and him anum ðeowian." Quidam dicunt non dixisse Saluatorem, "Satane, uade retro," sed tantum "Uade": sed tamen in rectioribus et uetustioribus exemplaribus habetur, "Uade retro Satanas," sicut interpretatio ipsius nominis declarat; nam diabolus Deorsum ruens interpretatur. Apostolo igitur Petro dicitur a Xpo, "Uade retro me," id est, Sequere me. Diabolo non dicitur, Uade retro me, sed, "Uade retro," sicut jam diximus, et sic scripsit beatus Hieronimus, in una epistola. He cwæð to ðam deofle, "Ga ðu underbæc." Deofles nama is gereht, 'Nyðer-hreosende.' Nyðer he ahreas, and underbæc he eode fram frimðe his anginnes, þaða he wæs ascyred fram ðære heofonlican blisse; on hinder he eode eft þurh Cristes to-cyme; on hinder he sceal gán on domes dæge, þonne he bið belocen on helle-wite on écum fyre, he and ealle his geferan; and hí næfre siððan út-brecan ne magon.	

Hit is awriten on ðære ealdan ǽ, þæt nan man ne sceal hine gebiddan to nanum deofelgylde, ne to nanum ðinge, buton to Gode anum; forðon ðe nán gesceaft nys wyrðe þæs wurðmyntes, buton se ana seðe Scyppend is ealra ðinga: to him anum we sceolon ús gebiddan; he ana is soð Hlaford and soð God. We biddað þingunga æt halgum mannum, þæt hi sceolon ús ðingian to heora Drihtne and to urum Drihtne; ne gebidde we ná, ðeah-hwæðere, us to him, swa swa we to Gode doð, ne hi þæt geðafian nellað; swa swa se engel cwæð to Iohanne þam apostole, ðaða he wolde feallan to his fotum: he cwæð, "Ne do þu hit na, þæt þu to me abuge. Ic eom Godes þeowa, swa swa ðu and þine gebroðra: gebide ðe to Gode anum."	

"Þa forlét se deofol Crist, and him comon englas to, and him ðenodon." He wæs gecostnod swa swa mann, and æfter ðære costnunge him comon halige englas to, and him ðenodon, swa swa heora Scyppende. Buton se deofol gesawe þæt Crist man wære, ne gecostnode he hine; and buton he soð God wære, noldon ða englas him ðenian. Mycel wæs ures Hælendes eaðmodnys and his geþyld on ðisre dæde. He mihte mid anum worde besencan ðone deofol on þære deopan nywelnysse; ac hé ne æteowde his mihte, ac mid halgum gewritum he andwyrde ðam deofle, and sealde us bysne mid his geðylde, þæt swa oft swa we fram ðwyrum mannum ænig ðing þrowiað, þæt we sceolon wendan ure mod to Godes lare swiðor þonne to ænigre wrace.	

On ðreo wisan bið deofles costnung: þæt is on tihtinge, on lustfullunge, on geðafunge. Deofol tiht ús to yfele, ac we sceolon hit onscunian, and ne geniman nane lustfullunge to ðære tihtinge: gif þonne ure mod nimð gelustfullunge, þonne sceole we huru wiðstandan, þæt ðær ne beo nán geðafung to ðam yfelan weorce. Seo yfele tihting is of deofle; ðonne bið oft þæs mannes mód gebiged to ðære lustfullunge, hwilon eac aslít to ðære geðafunge; forðon þe we sind of synfullum flæsce acennede. Næs na se Hælend on ða wisan gecostnod; forðon ðe he wæs of mædene acenned buton synne, and næs nan ðing ðwyrlices on him. He mihte beon gecostnod þurh tihtinge, ac nan lustfullung ne hrepede his mód. Þær næs eac nan geðafung, forðon ðe ðær næs nan lustfullung; ac wæs ðæs deofles costnung forðy eall wiðutan, and nan ðing wiðinnan. Ungewiss com se deofol to Criste, and ungewiss he eode aweig; forðan þe se Hælend ne geswutulode na him his mihte, ac oferdráf hine geðyldelice mid halgum gewritum.	

Se ealda deofol gecostnode urne fæder Adám on ðreo wisan: þæt is mid gyfernysse, and mid idelum wuldre, and mid gitsunge; and þa wearð he oferswiðed, forðon þe he geðafode ðam deofle on eallum þam ðrim costnungum. Þurh gyfernysse he wæs oferswiðed, þaþa he ðurh deofles lare æt ðone forbodenan æppel. Þurh idel wuldor he wæs oferswiðed, ðaða he gelyfde ðæs deofles wordum, ðaða he cwæð, "Swa mære ge beoð swa swa englas, gif ge of þam treowe etað." And hí ða gelyfdon his leasunge, and woldon mid idelum gylpe beon beteran þonne hí gesceapene wæron: ða wurdon hí wyrsan. Mid gytsunge he wæs oferswiðed, þaþa se deofol cwæð to him, "And ge habbað gescead ægðer ge gódes ge ýfeles." Nis na gytsung on feo anum, ac is eac on gewilnunge micelre geðincðe.	

Mid þam ylcum ðrim ðingum þe se deofol ðone frumsceapenan mann oferswiðde, mid þam ylcan Crist oferswiðde hine, and astrehte. Þurh gyfernysse fandode se deofol Cristes, ðaða he cwæð, "Cweð to ðysum stanum þæt hí beon to hlafum awende, and et." Þurh idel wuldor he fandode his, þaþa he hine tihte þæt hé sceolde sceotan nyðer of ðæs temples scylfe. Þurh gitsunge he fandode his, ðaða he mid leasunge him behet ealles middangeardes welan, gif he wolde feallan to his fotum. Ac se deofol wæs þa oferswiðed ðurh Crist on þam ylcum gemetum þe he ær Adam oferswiðde; þæt he gewite fram urum heortum mid þam innfære gehæft, mid þam þe he inn-afaren wæs and us gehæfte.	

We gehyrdon on ðisum godspelle þæt ure Drihten fæste feowertig daga and feowertig nihta on án. Ðaða he swa lange fæste, þa geswutelode he þa micelan mihte his godcundnysse, þurh ða he mihte on eallum ðisum andweardum life butan eorðlicum mettum lybban, gif he wolde. Eft, ðaða him hingrode, þa geswutelode he þæt hé wæs soð man, and forði metes behofode. Moyses se heretoga fæste eac feowertig daga and feowertig nihta, to ði þæt he moste underfon Godes ǽ; ac he ne fæste na þurh his agene mihte, ac þurh Godes. Eac se witega Elias fæste ealswa lange eac þurh Godes mihte, and siððan wæs genumen butan deaðe of ðisum life.	

Nu is ðis fæsten eallum cristenum mannum geset to healdenne on ælces geares ymbryne; ac we moton ælce dæg ures metes brucan mid forhæfednysse, ðæra metta þe alyfede sind. Hwí is ðis fæsten þus geteald þurh feowertig daga? On eallum geare sind getealde ðreo hund daga and fif and sixtig daga; þonne, gif we teoðiað þas gearlican dagas, þonne beoð þær six and ðritig teoðing-dagas; and fram ðisum dæge oð þone halgan Easter-dæg sind twa and feowertig daga: dó þonne ða six sunnan-dagas of ðam getele, þonne beoð þa six and ðritig þæs geares teoðing-dagas ús to forhæfednysse getealde.	

Swa swa Godes ǽ ús bebyt þæt we sceolon ealle þa ðing þe us gesceotað of úres geares teolunge Gode þa teoðunge syllan, swa we sceolon eac on ðisum teoðing-dagum urne lichaman mid forhæfednysse Gode to lofe teoðian. We sceolon ús gearcian on eallum ðingum swa swa Godes þenas, æfter þæs apostoles tæcunge, on micclum geðylde, and on halgum wæccum, on fæstenum, and on clænnysse modes and lichaman; forði læsse pleoh bið þam cristenum men þæt he flæsces bruce, þonne he on ðissere halgan tide wífes bruce. Lætað aweg ealle saca, and ælc geflitt, and gehealdað þas tid mid sibbe and mid soðre lufe; forðon ne bið nan fæsten Gode andfenge butan sibbe. And doð swa swa God tæhte, tobrec ðinne hlaf, and syle ðone oþerne dæl hungrium men, and læd into þinum huse wǽdlan, and ða earman ælfremedan men, and gefrefra hí mid þinum godum. Þonne ðu nacodne geseo, scryd hine, and ne forseoh ðin agen flæsc. Se mann þe fæst buton ælmyssan, hé deð swilce hé sparige his mete, and eft ett þæt hé ǽr mid forhæfednysse foreode; ac þæt fæsten tælð God. Ac gif ðu fæstan wille Gode to gecwemednysse, þonne gehelp ðu earmra manna mid þam dæle ðe ðu þe sylfum oftihst, and eac mid maran, gif ðe to onhagige. Forbúgað idele spellunge, and dyslice blissa, and bewepað eowre synna; forðon ðe Crist cwæð, "Wá eow þe nu hlihgað, ge sceolon heofian and wepan." Eft he cwæð, "Eadige beoð ða ðe nu wepað, forðon ðe hi sceolon beon gefrefrode."	

We lybbað mislice on twelf monðum: nu sceole we ure gymeleaste on þysne timan geinnian, and lybban Gode, we ðe oðrum timan us sylfum leofodon. And swa hwæt swa we doð to gode, uton dón þæt butan gylpe and idelre herunge. Se mann þe for gylpe hwæt to góde deð, him sylfum to herunge, næfð he ðæs nane mede æt Gode, ac hæfð his wite. Ac uton dón swa swa God tæhte, þæt ure godan weorc beon on ða wisan mannum cuðe, þæt hí magon geseon ure gódnysse, and þæt hí wuldrian and herigan urne Heofenlican Fæder, God Ælmihtigne, seðe forgilt mid hundfealdum swa hwæt swa we doð earmum mannum for his lufon, seðe leofað and rixað á butan ende on ecnysse. Amen.	

DOMINICA IN MEDIA QUADRAGESIMA.

 :Abiit Iesus trans mare Galileæ: et reliqua.	
"Se Hælend ferde ofer ða Galileiscan sǽ, þe is gehaten Tyberiadis, and him filigde micel menigu, forðon þe hi beheoldon ða tacna þe hé worhte ofer ða untruman men. Þa astah se Hælend up on ane dune, and þær sǽt mid his leorning-cnihtum, and wæs ða swiðe gehende seo halige Eastertid. Þa beseah se Hælend up, and geseah þæt ðær wæs mycel mennisc toweard, and cwæð to anum his leorning-cnihta, se wæs geháten Philippus, Mid hwam mage we bicgan hláf ðisum folce? Þis he cwæð to fándunge þæs leorning-cnihtes: he sylf wiste hwæt he dón wolde. Ða andwyrde Philippus, Þeah her wæron gebohte twa hund peningwurð hlafes, ne mihte furðon hyra ælc anne bitan of ðam gelæccan. Þa cwæð an his leorning-cnihta, se hátte Andreas, Petres broðor, Her byrð án cnapa fif berene hlafas, and twegen fixas, ac to hwán mæg þæt to swa micclum werode? Þa cwæð se Hælend, Doð þæt þæt folc sitte. And þær wæs micel gǽrs on ðære stowe myrige on to sittenne. And hí ða ealle sæton, swa swa mihte beon fíf ðusend wera. Ða genam se Hælend þa fíf hláfas, and bletsode, and tobræc, and todælde betwux ðam sittendum: swa gelíce eac þa fixas todælde; and hí ealle genoh hæfdon. Þaða hí ealle fulle wæron, ða cwæð se Hælend to his leorning-cnihtum, Gaderiað þa lafe, and hí ne losion. And hi ða gegaderodon ða bricas, and gefyldon twelf wilian mid ðære lafe. Þæt folc, ða ðe ðis tacen geseah, cwæð þæt Crist wære soð witega, seðe wæs toweard to ðisum middangearde."	

Seo sǽ, þe se Hælend oferferde, getacnað þas andweardan woruld, to ðære com Crist and oferferde; þæt is, he com to ðisre worulde on menniscnysse, and ðis lif oferferde; he com to deaðe, and of deaðe aras; and astah up on ane dune, and þær sæt mid his leorning-cnihtum, forðon ðe he astah up to heofenum, and þær sitt nuða mid his halgum. Rihtlice is seo sǽ wiðmeten þisre worulde, forðon ðe heo is hwíltidum smylte and myrige ón to rowenne, hwilon eac swiðe hreoh and egeful on to beonne. Swa is þeos woruld; hwíltidum heo is gesundful and myrige on to wunigenne, hwilon heo is eac swiðe styrnlic, and mid mislicum þingum gemenged, swa þæt heo for oft bið swiðe unwynsum on to eardigenne. Hwilon we beoð hale, hwilon untrume; nu bliðe, and eft on micelre unblisse; forðy is þis líf, swa swa we ær cwædon, þære sǽ wiðmeten.	

Þa se Hælend gesæt up on ðære dune, ða ahóf hé up his eagan, and geséh þæt ðær wæs micel mennisc toweard. Ealle þa ðe him to cumað, þæt is ða ðe bugað to rihtum geleafan, þa gesihð se Hælend, and þam hé gemiltsað, and hyra mod onliht mid his gife, þæt hí magon him to cuman butan gedwylde, and ðam hé forgifð ðone gastlican fodan, þæt hí ne ateorian be wege. Þaða he axode Philippum, hwanon hí mihton hláf ðam folce gebicgan, ða geswutelode hé Philippes nytennysse. Wel wiste Crist hwæt hé dón wolde, and he wiste þæt Philippus þæt nyste. Ða cwæð Andreas, þæt an cnapa þær bære fif berene hlafas and twegen fixas. Þa cwæð se Hælend, "Doð þæt þæt folc sitte," and swa forðon swa we eow ær rehton. Se Hælend geseh þæt hungrige folc, and hé hí mildheortlice fedde, ægðer ge þurh his gódnysse ge þurh his mihte. Hwæt mihte seo gódnys ana, buton ðær wære miht mid þære gódnysse? His discipuli woldon eac þæt folc fedan, ac hí næfdon mid hwam. Se Hælend hæfde þone gódan willan to ðam fostre, and þa mihte to ðære fremminge.	

Fela wundra worhte God, and dæghwamlice wyrcð; ac ða wundra sind swiðe awácode on manna gesihðe, forðon ðe hí sind swiðe gewunelice. Mare wundor is þæt God Ælmihtig ælce dæg fét ealne middangeard, and gewissað þa gódan, þonne þæt wundor wære, þæt he þa gefylde fif ðusend manna mid fif hlafum: ac ðæs wundredon men, na forði þæt hit mare wundor wære, ac forði þæt hit wæs ungewunelic. Hwa sylð nu wæstm urum æcerum, and gemenigfylt þæt gerip of feawum cornum, buton se ðe ða gemænigfylde ða fif hlafas? Seo miht wæs ða on Cristes handum, and þa fif hlafas wæron swylce hit sæd wære, na on eorðan besawen, ac gemenigfyld fram ðam ðe eorðan geworhte.	

Þis wundor is swiðe micel, and deop on getacnungum. Oft gehwa gesihð fægre stafas awritene, þonne herað he ðone writere and þa stafas, and nat hwæt hi mænað. Se ðe cann ðæra stafa gescead, he herað heora fægernysse, and ræd þa stafas, and understent hwæt hí gemænað. On oðre wisan we sceawiað metinge, and on oðre wisan stafas. Ne gæð na mare to metinge buton þæt þu hit geseo and herige: nis na genóh þæt þu stafas sceawige, buton ðu hí eac ræde, and þæt andgit understande. Swa is eac on ðam wundre þe God worhte mid þam fif hlafum: ne bið na genóh þæt we þæs tacnes wundrian, oþþe þurh þæt God herian, buton we eac þæt gastlice andgit understandon.	

Þa fif hlafas ðe se cnapa bær getacniað þa fif béc ðe Moyses se heretoga sette on ðære ealdan ǽ. Se cnapa ðe hi bær, and heora ne onbyrigde, wæs þæt Iudeisce folc, ðe ða fif béc ræddon, and ne cuðe þæron nan gastlic andgit, ærðan ðe Crist com, and þa béc geopenode, and hyra gastlice andgit onwreah his leorning-cnihtum, and hi siððan eallum cristenum folce. We ne magon nu ealle þa fif béc areccan, ac we secgað eow þæt God sylf hi dihte, and Moyses hí awrát, to steore and to lare ðam ealdan folce Israhel, and eac ús on gastlicum andgite. Þa béc wæron awritene be Criste, ac þæt gastlice andgit wæs þam folce digle, oð þæt Crist sylf com to mannum, and geopenede þæra boca digelnysse, æfter gastlicum andgite.	

Alii euangelistæ}} ferunt, quia panes et pisces Dominus discipulis distribuisset, discipuli autem ministrauerunt turbis. He tobrǽc ða fif hlafas and sealde his leorning-cnihtum, and het beran ðam folce; forðon þe hé tæhte him ða gastlican láre: and hí ferdon geond ealne middangeard, and bodedon, swa swa him Crist sylf tæhte. Mid þam ðe hé tobræc ða hlafas, þa wæron hí gemenigfylde, and weoxon him on handum; forðon ðe ða fíf béc wurdon gastlice asmeade, and wise lareowas hí trahtnodon, and setton of ðam bocum manega oðre béc; and we mid þæra boca lare beoð dæghwonlice gastlice gereordode.		

Alii euangelistæ}} ferunt, quia panes et pisces Dominus discipulis distribuisset, discipuli autem ministrauerunt turbis. He tobrǽc ða fif hlafas and sealde his leorning-cnihtum, and het beran ðam folce; forðon þe hé tæhte him ða gastlican láre: and hí ferdon geond ealne middangeard, and bodedon, swa swa him Crist sylf tæhte. Mid þam ðe hé tobræc ða hlafas, þa wæron hí gemenigfylde, and weoxon him on handum; forðon ðe ða fíf béc wurdon gastlice asmeade, and wise lareowas hí trahtnodon, and setton of ðam bocum manega oðre béc; and we mid þæra boca lare beoð dæghwonlice gastlice gereordode.	

Ða twegen fixas getácnodon sealm-sang and ðæra witegena cwydas. An ðæra gecydde and bodode Cristes to-cyme mid sealm-sange, and oðer mid witegunge. Nu sind þa twa gesetnyssa, þæt is sealm-sang and witegung, swylce hí syflinge wæron to ðam fíf berenum hlafum, þæt is, to ðam fíf ǽlicum bocum. Þæt folc, þe ðær gereordode, sǽt úp on ðam gærse. Þæt gærs getacnode flæsclice gewilnunge, swa swa se witega cwæð, "Ælc flæsc is gærs, and þæs flæsces wuldor is swilce wyrta blostm." Nu sceal gehwá, seðe wile sittan æt Godes gereorde, and brucan þære gastlican lare, oftredan þæt gærs and ofsittan, þæt is, þæt he sceal ða flæsclican lustas gewyldan, and his lichaman to Godes þeowdome symle gebígan.	

Þær wæron getealde æt ðam gereorde fif ðusend wera; forðon þe ða menn, þe to ðam gastlican gereorde belimpað, sceolon beon werlice geworhte, swa swa se apostol cwæð; he cwæð, "Beoð wacole, and standað on geleafan, and onginnað werlice, and beoð gehyrte." Ðeah gif wifmann bið werlice geworht, and strang to Godes willan, heo bið þonne geteald to ðam werum þe æt Godes mysan sittað. Þusend getel bið fulfremed, and ne astihð nán getel ofer þæt. Mid þam getele bið getácnod seo fulfremednys ðæra manna ðe gereordiað heora sawla mid Godes láre.	

"Se Hælend het þa gegadrian þa láfe, þæt hí losian ne sceoldon; and hí ða gefyldon twelf wilion mid þam bricum." Ða láfe ðæs gereordes, þæt sind ða deopnyssa ðære láre þe worold-men understandan ne magon, þa sceolon ða lareowas gegaderian, þæt hí ne losian, and healdan on heora fætelsum, þæt is, on heora heortan, and habban æfre gearo, to teonne forð þone wisdom and ða lare ægðer ge ðære ealdan ǽ ge ðære niwan. Hí ða gegaderodon twelf wilian fulle mid þam bricum. Þæt twelffealde getel getacnode þa twelf apostolas; forðan þe hí underfengon þa digelnyssa þære láre, ðe þæt læwede folc undergitan ne mihte.	

"Þæt folc, ða þe þæt wundor geseah, cwædon be Criste, þæt he wære soð wítega, ðe toweard wæs." Soð hí sædon, sumera ðinga: wítega hé wæs, forðan ðe hé wiste ealle towearde þing, and eac fela ðing wítegode, ðe beoð gefyllede butan twyn. He is witega, and he is ealra witegena witegung, forðan ðe ealle wítegan be him witegodon, and Crist gefylde heora ealra witegunga. Þæt folc geseah ða þæt wundor, and hí ðæs swiðe wundredon. Þæt wundor is awriten, and we hit gehyrdon. Þæt ðe on him heora eagan gedydon, þæt deð ure geleafa on ús. Hí hit gesawon, and we his gelyfað þe hit ne gesawon; and we sind forði beteran getealde, swa swa se Hælend be ús on oðre stowe cwæð, "Eadige beoð þa þe me ne geseoð, and hi hwæðere gelyfað on me, and mine wundra mærsiað."	

Þæt folc cwæð ða be Criste, þæt he wære soð witega. Nu cweðe we be Criste, þæt he is ðæs Lifigendan Godes Sunu, seðe wæs toweard to alysenne ealne middangeard fram deofles anwealde, and fram helle-wíte. Þæt folc ne cuðe ðæra goda, þæt hí cwædon, þæt he God wære, ac sædon, þæt he witega wære. We cweðað nu, mid fullum geleafan, þæt Crist is soð witega, and ealra witegena Witega, and þæt he is soðlice ðæs Ælmihtigan Godes Sunu, ealswa mihtig swa his Fæder, mid ðam hé leofað and rixað on annysse ðæs Halgan Gastes, á butan ende on ecnysse. Amen.	

VIII. KL. APRIL.

ANNUNCIATIO S. MARIÆ.

 :Missus est Gabrihel Angelas: et reliqua.	

Ure se Ælmihtiga Scyppend, seðe ealle gesceafta, buton ælcon antimbre, þurh his wisdom gesceop, and þurh his willan gelíffæste, hé gesceop mancynn to ði þæt hí sceoldon mid gehyrsumnysse and eadmodnysse ða heofenlican geðincðe geearnigan, þe se deofol mid ofermettum forwyrhte. Þa wearð eac se mann mid deofles lotwrencum bepæht, swa þæt he tobræc his Scyppendes bebod, and wearð deofle betæht, and eal his ofspring into helle-wite. Ða ðeah-hwæðere ofðuhte ðam Ælmihtigum Gode ealles mancynnes yrmða, and smeade hu he mihte his hand-geweorc of deofles anwealde alysan; forði him ofhreow þæs mannes, forðon ðe hé wæs bepæht mid þæs deofles searo-cræftum. Ac him ne ofhreow na ðæs deofles hryre; forðan ðe hé næs þurh nane tihtinge forlæred, ac hé sylf asmeade ða up-ahefednysse þe he ðurh ahreas; and he forði á on ecnysse wunað on forwyrde wælræw deofol.	

Þa fram frymðe mancynnes cydde se Ælmihtiga God, hwilon ðurh getacnunga, hwilon ðurh witegunga, þæt he wolde mancynn ahreddan þurh ðone þe he ealle gesceafta mid geworhte, ðurh his agen Bearn. Nu wæron ða witegunga swiðe menigfealdlice gesette on halgum gewritum, ærðam ðe se Godes Sunu menniscnysse underfenge. Sume wæron eac be ðære eadigan Marian gewitegode. An ðæra witegunga is Isaiae, se awrát betwux his witegungum, þus cweðende, "Efne sceal mæden geeacnian on hire innoðe, and acennan Sunu, and his nama bið gecíged Emmanuhel," þæt is gereht on urum geðeode, 'God is mid us.' Eft Ezechihel se witega geseah on his witegunge án belocen geat on Godes huse, and him cwæð to sum engel, "Þis geat ne bið nanum menn geopenod, ac se Hlaford ana færð inn þurh þæt geat, and eft út færð, and hit bið belocen on ecnysse." Þæt beclysede geat on Godes huse getacnode þone halgan mæigðhad þære eadigan Marian. Se Hlaford, ealra hlaforda Hlaford, þæt is Crist, becom on hire innoð, and ðurh hí on menniscnysse wearð acenned, and þæt geat bið belocen on ecnysse; þæt is, þæt Maria wæs mæden ær ðære cenninge, and mæden on ðære cenninge, and mæden æfter ðære cenninge.	

Þa witegunga be Cristes acennednysse and be ðære eadigan Marian mægðhade sindon swiðe menigfealdlice on ðære ealdan ǽ gesette, and se ðe hí asmeagan wile, þær he hí afint mid micelre genihtsumnysse. Eac se apostol Paulus cwæð, "Þaþa ðæra tída gefyllednys com, ða sende God Fæder his Sunu to mancynnes alysednysse." Seo wurðfulle sánd wearð on ðisum dæge gefylled, swa swa Cristes boc us gewissað, þus cweðende, "Godes heah-engel, Gabrihel, wæs asend fram Gode to ðære Galileiscan byrig Nazareth, to ðam mædene þe wæs Maria gehaten, and heo asprang of Dauides cynne, þæs maran cyninges, and heo wæs beweddod þam rihtwisan Iosepe:" et reliqua.	

Ure alysednysse anginn we gehyrdon on ðisre dægþerlican rædinge, þurh ða we awurpon þa derigendlican ealdnysse, and we sind getealde betwux Godes bearnum, þurh Cristes flæsclicnysse. Swiðe þæslic anginn menniscre alysednysse wæs þæt þa se engel wearð asend fram Gode to ðam mædene, to cyðenne Godes acennednysse þurh hí; forðan ðe se forma intinga mennisces forwyrdes wæs, þaþa se deofol asende oðerne deofol, on næddran anlicnysse, to ðam frumsceapenan wífe Euan, hí to beswicenne. Us becom ða deað and forwyrd þurh wíf, and us becom eft lif and hredding þurh wimman.	

Se heah-engel, þe cydde þæs Hælendes acennednysse, wæs gehaten Gabrihel, þæt is gereht, 'Godes strengð,' þone he bodode toweardne, þe se sealm-sceop mid þisum wordum herede, "Drihten is strang and mihtig on gefeohte." On ðam gefeohte, butan tweon, þe se Hælend deofol oferwann, and middangeard him ætbræd.	

"Maria wæs beweddod Iosepe ðam rihtwisan." Hwí wolde God beon acenned of beweddodan mædene? For micclum gesceade, and eac for neode. Þæt Iudeisce folc heold Godes ǽ on þam timan: seo ǽ tæhte, þæt man sceolde ælcne wimman þe cild hæfde butan rihtre æwe stænan. Nu ðonne, gif Maria unbeweddod wære, and cild hæfde, þonne wolde þæt Iudeisce folc, æfter Godes ǽ, mid stanum hí oftorfian. Ða wæs heo, ðurh Godes foresceawunge, þam rihtwisan were beweddod, and gehwá wende þæt he ðæs cildes fæder wære, ac he næs. Ac ðaða Ioseph undergeat þæt Maria mid cilde wæs, þa wearð he dreorig, and nolde hire genealæcan, ac ðohte þæt he wolde hí diglice forlætan. Þaða Ioseph þis smeade, þa com him to Godes engel, and bebead him, þæt sceolde habban gymene ægðer ge ðære meder ge þæs cildes, and cwæð, þæt þæt cild nære of nanum men gestryned, ac wære of þam Halgan Gaste. Nis na hwæðere se Halga Gast Cristes Fæder, ac hé is genemned to ðære fremminge Cristes menniscnysse; forðan ðe he is Willa and Lufu þæs Fæder and þæs Suna. Nu wearð seo menniscnys þurh þone micclan Willan gefremmed, and is ðeah-hwæðere heora Ðreora weorc untodæledlic. Hi sind þry on hádum, Fæder, and Sunu, and Halig Gast, and an God untodæledlic on anre godcundnysse. Ioseph ða, swa swa him se engel bebead, hæfde gymene ægðer ge Marian ge ðæs cildes, and wæs hyre gewita þæt heo mæden wæs, and wæs Cristes fostor-fæder, and mid his fultume and frofre on gehwilcum ðingum him ðenode on ðære menniscnysse.	

Se engel grette Marian, and cwæð, þæt heo wære mid Godes gife afylled, and þæt hyre wæs God mid, and heo wæs gebletsod betwux wifum. Soðlice heo wæs mid Godes gife afylled, forðon ðe hire wæs getiðod þæt heo ðone abǽr þe astealde ealle gifa and ealle soðfæstnyssa. God wæs mid hire, forðan ðe he wæs on hire innoðe belocen, seðe belicð ealne middangeard on his anre handa. And heo wæs gebletsod betwux wifum, forðan ðe heo, butan wiflicre bysnunge, mid wlite hyre mægðhádes, wæs modor þæs Ælmihtigan Godes.	

Se engel gehyrte hí mid his wordum, and cwæð hire to, "Efne ðu scealt geeacnian on ðinum innoðe, and þu acenst sunu." Oncnawað nu, þurh þas word, soðne mannan acennedne of mædenlicum lichaman. His nama wæs Hiesus, þæt is Hælend, forðan ðe hé gehælð ealle ða þe on hine rihtlice gelyfað. "Þes bið mǽre, and he bið gecíged Sunu þæs Hexstan." Gelyfað nu, þurh ðas wórd, þæt he is soð God of soðum Gode, and efen-ece his Fæder, of ðam he wæs æfre acenned butan anginne. Crist heold Dauides cynesetl, na lichamlice ac gastlice; forðan ðe he is ealra cyninga Cyning, and rixað ofer his gecorenan menn, ægðer ge ofer Israhela folc ge ofer ealle oðre leodscipas, ða ðe on rihtum geleafan wuniað; and Crist hí ealle gebrincð to his ecan rice. Israhel is gecweden, 'God geseonde,' and Iacob is gecweden, 'Forscrencend.' Nu ða men ðe God geseoð mid heora mode þurh geleafan, and þa ðe leahtras forscrencað, hí belimpað to Godes ríce, þe næfre ne ateorað.	

Þa cwæð Maria to ðam engle, "Hú mæg þæt beon þæt ic cild hæbbe, forðan ðe ic nanes weres ne bruce? Ic geteohode min lif on mægðhade to geendigenne: hu mæg hit ðonne gewurðan þæt ic, butan weres gemanan, cennan scyle?" Þa andwyrde se engel ðam mædene, "Se Halga Gast cymð ufen on ðe, and miht ðæs Hyhstan ofersceadewað ðe." Þurh ðæs Halgan Gastes fremminge, swa swa we ær cwædon, wearð Crist acenned on ðære menniscnysse; and Maria his modor wæs ofersceadewed ðurh mihte þæs Halgan Gastes. Hu wæs heo ofersceadewod? Heo wæs swa ofersceadewod þæt heo wæs geclænsod and gescyld wið ealle leahtras, þurh mihte ðæs Halgan Gastes, and mid heofenlicum gifum gefylled and gehalgod.	

Se engel cwæð, "Þæt Halige, þe of ðe bið acenned, bið geciged Godes Sunu." Witodlice ealle menn beoð, swa swa se witega cwæð, mid unrihtwisnysse geeacnode, and mid synnum acennede, ac ure Hælend ana wæs geeacnod butan unrihtwisnysse, and butan synnum acenned; and he wæs halig þærrihte swa hraðe swa hé mann wæs, and fulfremed God, þæs Ælmihtigan Godes Sunu, on anum hade mann and God. Ða cwæð Maria to ðam engle, "Ic eom Godes ðinen; getimige me æfter ðinum worde." Micel eadmodnys wunode on hyre mode, þaþa heo ðus cleopode. Ne cwæð heo na, Ic eom Godes modor, oððe, Ic eom cwen ealles middangeardes, ac cwæð, "Ic eom Godes þinen;" swa swa us mynegað þæt halige gewrit, þus cweðende, "Þonne ðu mære sy, geeadmed þe sylfne on eallum ðingum, and ðu gemetst gife and lean mid Gode." Heo cwæð to ðam engle, "Getimige me æfter ðinum worde:" þæt is, Gewurðe hit swa ðu segst, þæt ðæs Ælmihtigan Godes Sunu becume on minne innoð, and mennisce edwiste of me genime, and to alysednysse middangeardes forðstæppe of mé, swa swa brydguma of his brydbedde.	

Þus becom ure Hælend on Marian innoð on þissum dæge, ðe is gehaten Annuntiatio Sanctae Mariae, þæt is, Marian bodung-dæg gecweden; on þam dæge bodode se heah-engel Gabrihel ðam clænum mædene Godes to-cyme to mannum ðurh hí, and heo gelyfde þæs engles bodunge, and swa mid geleafan onfeng God on hyre innoð, and hine bær oð middewintres mæsse-dæg, and hine ða acende mid soðre menniscnysse, seðe æfre wæs wunigende on godcundnysse mid his Fæder, and mid þam Halgan Gaste, hi ðry an God untodæledlic.	

Nu seigð se godspellere, þæt Maria ferde, æfter þæs engles bodunge, to hire magan Elisabeth, seo wæs Zacharian wif. Hí butu wæron rihtwise, and heoldon Godes beboda untællice. Ða wæron hí butan cilde, oðþæt hí wæron forwerede menn. Ða com se ylca engel Gabrihel to Zacharian syx monðum ærðan ðe hé come to Marian, and cydde þæt he sceolde be his ealdan wife sunu habban, Iohannem ðone Fulluhtere. Þa wearð he ungeleafful þæs engles bodungum. Se engel ða him cwæð to, "Nu ðu nylt gelyfan minum wordum, beo ðu dumb oðþæt þæt cild beo acenned." And he ða adumbode on eallum ðam fyrste, for his ungeleaffulnysse. "Nu com ða seo eadige Maria to his huse, and grette his wíf, hyre magan, Elisabeth. Ða mid þam þe þæt wíf gehyrde þæs mædenes gretinge, ða blissode þæt cild Iohannes on his modor innoðe, and seo moder wearð afylled mid þam Halgan Gaste, and heo clypode to Marian mid micelre stemne, and cwæð, Þu eart gebletsod betwux wifum, and gebletsod is se wæstm þines innoðes. Hu getimode me þæt mines Drihtnes moder wolde cuman to me? Efne mid þam þe seo stefn ðinre gretinge swegde on mínum earum, ða blissode min cild on minum innoðe, and hoppode ongean his Drihten, þe þu berst on ðinum innoðe."	

Þæt cild ne mihte na ða-gyt mid wordum his Hælend gegretan, ac he gegrette hine mid blissigendum mode. Heo cwæð, "Eadig eart ðu, Maria, forðon ðe þu gelyfdest þam wordum ðe þe fram Gode gebodode wæron, and hit bið gefremmed swa swa hit ðe gecydd wæs." Ða sang Maria þærrihte ðone lofsang þe we singað on Godes cyrcan, æt ælcum æfensange, "Magnificat anima mea Dominum," and forð oð ende. Þæt is, "Min sawul mærsað Drihten:" et reliqua. Langsum hit bið þæt we ealne þisne lofsang ofertrahtnian; ac we wyllað scortlice oferyrnan ða digelystan word. "God awearp ða rican of setle:" þæt sind ða modigan ðe hí onhebbað ofer heora mæðe. "And he ahof ða eadmodan;" swa swa Crist sylf cwæð on his godspelle, "Ælc ðæra þe hine onhefð, he sceal beon geeadmet; and se ðe hine geeadmet, he sceal beon ahafen."	

Þæt cild ne mihte na ða-gyt mid wordum his Hælend gegretan, ac he gegrette hine mid blissigendum mode. Heo cwæð, "Eadig eart ðu, Maria, forðon ðe þu gelyfdest þam wordum ðe þe fram Gode gebodode wæron, and hit bið gefremmed swa swa hit ðe gecydd wæs." Ða sang Maria þærrihte ðone lofsang þe we singað on Godes cyrcan, æt ælcum æfensange, "Magnificat anima mea Dominum," and forð oð ende. Þæt is, "Min sawul mærsað Drihten:" et reliqua. Langsum hit bið þæt we ealne þisne lofsang ofertrahtnian; ac we wyllað scortlice oferyrnan ða digelystan word. "God awearp ða rican of setle:" þæt sind ða modigan ðe hí onhebbað ofer heora mæðe. "And he ahof ða eadmodan;" swa swa Crist sylf cwæð on his godspelle, "Ælc ðæra þe hine onhefð, he sceal beon geeadmet; and se ðe hine geeadmet, he sceal beon ahafen."	

"God underfeng his cnapan Israhel." Mid þam naman syndon getacnode ealle ða þe Gode gehyrsumiað mid soðre eadmodnysse, þa he underfehð to his werode. "Swa swa hé spræc to urum fæderum, Abrahame and his ofspringe on worulda." God behet ðam heahfædere Abrahame, þæt on his cynne sceolde beon gebletsod eal mancynn. Of Abrahames cynne aspráng seo gesælige Maria, and of Marían com Crist, æfter ðære menniscnysse, and þurh Crist beoð ealle ða geleaffullan gebletsode. Ne synd we na Abrahames cynnes flæsclice, ac gastlice, swa swa se apostol Paulus cwæð, "Witodlice, gif ge cristene synd, þonne beo ge Abrahames ofspring, and yrfenuman æfter beháte." Þæt æftemyste word is ðises lofsanges, "On worulda;" forðan ðe ure behát, þe us God behet, ðurhwunað á on worulda woruld butan ende.	

Uton biddan nu þæt eadige and þæt gesælige mæden Marían, þæt heo us geðingige to hyre agenum Suna and to hire Scyppende, Hælende Criste, seðe gewylt ealra ðinga mid Fæder and mid þam Halgum Gaste, á on ecnysse. Amen.	

IN DOMINICA PALMARUM.

⁠Cum adpropinquasset Iesus Hierosolimis, et uenisset Bethfage ad montem Oliueti: et reliqua.	

Cristes ðrowung wæs gerædd nu beforan ús, ac we willað eow secgan nu ǽrest hú hé com to ðære byrig Hierusalem, and genealæhte his agenum deaðe, and nolde ða þrowunge mid fleame forbugan.	

"Se Hælend ferde to ðære byrig Hierusalem, and ðaða hé genealæhte ðære dune Oliueti, þa sende he his twegen leorning-cnihtas, þus cweðende, Gáð to ðære byrig þe eow ongean is, and ge gemétað þærrihte getígedne assan and his folan samod: untygað hí, and lædað to me:" et reliqua.	

Þam folce wearð cuð þæt se Hælend arærde lytle ær Lazarum of deaðe, seðe læg stincende feower niht on byrgene: þa comon þa togeanes Criste þe geleaffulle wæron, mid þam wurðmynte, swa we ær cwædon. Comon eac sume ða ungeleaffullan, mid nanum wurðmynte, ac mid micclum graman, swa swa Iohannes se Godspellere cwæð, Þæt "ða heafod-menn þæs folces smeadon betwux him þæt hi woldon ofslean þone Lazarum, þe Crist of deaðe awrehte; forðan ðe manega ðæs folces menn gelyfdon on þone Hælend, þurh ðæs deadan mannes ærist." We wyllað nu fon on þone traht þissere rædinge.	

Þa twegen leorning-cnihtas þe Crist sende æfter þam assan, hí getacnodon þa láreowas þe God sende mancynne to lærenne. Twegen hí wæron, for ðære getacnunge þe láreow habban sceal. He sceal habban lare, þæt he mage Godes folc mid wisdome læran to rihtum geleafan, and he sceal mid godum weorcum ðam folce wel bysnian, and swa mid þam twam ðingum, þæt is mid lare and godre bysnunge þæt læwede folc gebige symle to Godes willan.	

Se getígeda assa and his fola getacniað twa folc, þæt is Iudeisc and hæðen: Ic cweðe, hæðen, forði þe eal mennisc wæs ða-gyt wunigende on hæðenscipe, buton þam anum Iudeiscan folce, þe heold þa ealdan ǽ on ðam timan. Hí wæron getígede, forðan ðe eal mancyn wæs mid synnum bebunden, swa swa se witega cwæð, "Anra gehwilc manna is gewriðen mid rapum his synna." Þa sende God his apostolas and heora æftergengan to gebundenum mancynne, and het hí untígan, and to him lædan. Hú untigdon hi ðone assan and þone folan? Hí bodedon ðam folce rihtne geleafan and Godes beboda, and eac mid micclum wundrum heora bodunge getrymdon. Þa abeah þæt folc fram deofles þeowdome to Cristes biggencum, and wæron alysede fram eallum synnum þurh þæt halige fulluht, and to Criste gelædde.	

Assa is stunt nyten, and unclæne, and toforan oðrum nytenum ungesceadwis, and byrðen-strang. Swa wæron men, ær Cristes to-cyme, stunte and unclæne, ðaða hí ðeowedon deofolgyldum and mislicum leahtrum, and bugon to þam anlicnyssum þe hi sylfe worhton, and him cwædon to, "Þu eart min God." And swa hwilce byrðene swa him deofol on-besette, þa hí bæron. Ac ðaða Crist com to mancynne, þa awende he ure stuntnysse to geráde, and ure unclænnysse to clænum ðeawum. Se getemeda assa hæfde getacnunge þæs Iudeiscan folces, þe wæs getemed under þære ealdan ǽ. Se wilda fola hæfde getacnunge ealles oðres folces, þe wæs þa-gyt hæðen and ungetemed; ac hí wurdon getemede and geleaffulle þaþa Crist sende his leorning-cnihtas geond ealne middangeard, þus cweðende, "Farað geond ealne middangeard, and lærað ealle ðeoda, and fulliað hí on naman þæs Fæder, and þæs Suna, and þæs Halgan Gastes; and beodað þæt hi healdon ealle ða beboda þe ic eow tæhte."		

Þæra assena hlaford axode, hwí hí untigdon his assan? Swa eac ða heafod-men gehwilces leodscipes woldon þwyrlice wiðcweðan Godes bodunge. Ac ðaða hí gesawon þæt þa bydelas gehældon, þurh Godes mihte, healte and blinde, and dumbum spræce forgeafon, and eac ða deadan to life arærdon, þa ne mihton hí wiðstandan þam wundrum, ac bugon ealle endemes to Gode. Cristes leorning-cnihtas cwædon, "Se Hlaford behófað þæra assena, and sent hi eft ongean." Ne cwædon hí na Ure Hlaford, ne Ðin Hlaford, ac forðrihte, Hlaford; forðon ðe Crist is ealra hlaforda Hlaford, ægðer ge manna ge ealra gesceafta. Hi cwædon, "He sent hí eft ongean." We sind gemanode and gelaðode to Godes rice, ac we ne sind na genedde. Þonne we sind gelaðode, þonne sind we untigede; and ðonne we beoð forlætene to urum agenum cyre, þonne bið hit swilce we beon ongean asende. Godes myldheortnys is þæt we untigede syndon; ac gif we rihtlice lybbað, þæt bið ægðer ge Godes gifu ge eac ure agen geornfulnyss. We sceolon symle biddan Drihtnes fultum, forðan ðe ure agen cyre næfð nænne forðgang, buton he beo gefyrðrod þurh þone Ælmihtigan.	

Ne het Crist him to lædan modigne stedan mid gyldenum gerædum gefreatewodne, ac þone wacan assan he geceas him to byrðre; forðon þe he tæhte symle eadmodnysse, and ðurh hine sylfne þa bysne sealde, and ðus cwæð, "Leorniað æt me, þæt ic eom liðe and swiðe eadmod, and ge gemetað reste eowrum sawlum." Þis wæs gewitegod be Criste, and ealle ða ðing þe he dyde, ærðan þe he to men geboren wære.	

Sión is an dún, and heo is gecweden, 'Sceawung-stow;' and Hierusalem, 'Sibbe gesihð.' Siónes dohtor is seo gelaðung geleaffulra manna, þe belimpð to ðære heofenlican Hierusalem, on þære is symle sibbe gesihð, butan ælcere sace, to ðære us gebrincð se Hælend, gif we him gelæstað.	

Cristes leorning-cnihtas ledon hyra reaf uppan þan assan, forðan þe hé nolde on nacedum assan ridan. Reaf getacniað rihtwisnysse weorc, swa swa se wítega cwæð, "Drihten, þine sacerdas sind ymbscrydde mid rihtwisnysse." Se nacoda assa bið mid reafum gesadelod, ðonne se idela man bið mid wisra láreowa mynegungum and gebisnungum to Godes handa gefrætwod; and he ðonne byrð Crist, swa swa se apostol cwæð, "Ge sind gebohte mid micclum wurðe; wuldriað forði, and berað God on eowrum lichaman." God we berað on urum lichaman, forðan ðe we beoð tempel and fætels þæs Halgan Gastes, gif we us wið fule leahtras gescyldað: be ðam cwæð se ylca apostol swiðe egeslice, "Se ðe gewemð Godes tempel, God hine fordeð." Se ðe ne bið Godes tempel, he bið deofles tempel, and byrð swiðe swære byrðene on his bæce.	

We wyllað secgan eow sum bigspell. Ne mæg nan man hine sylfne to cynge gedon, ac þæt folc hæfð cyre to ceosenne þone to cyninge þe him sylfum licað: ac siððan he to cyninge gehalgod bið, þonne hæfð hé anweald ofer þæt folc, and hí ne magon his geoc of heora swuran asceacan. Swa eac gehwilc man hæfð agenne cyre, ærðam þe hé syngige, hweðer hé wille filian deofles willan, oððe wiðsacan. Þonne gif hé mid deofles weorcum hine sylfne bebint, ðonne ne mæg he mid his agenre mihte hine unbindan, buton se Ælmihtiga God mid strangre handa his mildheortnysse hine unbinde. Agenes willan and agenre gymeleaste he bið gebunden, ac þurh Godes mildheortnysse he bið unbunden, gif he ða alysednysse eft æt Gode geearnað.	

Þæt folc ðe heora reaf wurpon under þæs assan fét, þæt sind þa martyras, þe for Cristes geleafan sealdon heora agenne lichaman to tintregum. Sume hi wæron on fyre forbærnde, sume on sǽ adrencte, and mid mislicum pinungum acwealde; and sealdon us bysne þæt we ne sceolon, for nanum ehtnyssum oððe earfoðnyssum, urne geleafan forlætan, and fram Criste bugan, ðe má ðe hí dydon. Menig man is cristen geteald on sibbe, þe wolde swiðe hraðe wiðsacan Criste, gif him man bude þæt man bead þam martyrum: ac his cristendom nis na herigendlic. Ac ðæs mannes cristendom is herigendlic, seðe nele, for nanre ehtnysse, bugan fram Criste, ne for swurde, ne for fyre, ne for wætere, ne for hungre, ne for bendum; ac æfre hylt his geleafan mid Godes hérungum, oð his lifes ende.	

Þa ðe ðæra treowa bogas heowon, and mid þam Cristes weig gedæfton, þæt sind þa lareowas on Godes cyrcan, þe plucciað þa cwydas ðæra apostola and heora æftergengena, and mid þam Godes folce gewisiað to Cristes geleafan, þæt hí beon gearwe to his færelde.	

Þæt folc ðe Criste beforan stóp, and þæt ðe him fyligde, ealle hí sungon, "Osanna Filio Dauid," þæt is on urum geðeode, "Sy hǽlo Dauides Bearne." Þa ðe Criste beforan stopon, þa sind ða heahfæderas and þa wítegan, ðe wæron ǽr Cristes flæsclicnysse; and ða ðe him bæftan eodon, þæt sind ða ðe æfter Cristes acennednysse to him gebugon, and dæghwamlice bugað: and ealle hí singað ænne lofsang; forðan ðe wé and hí ealle healdað ænne geleafan, swa swa Petrus se apostol cwæð, ðaða he spræc be ðam heahfæderum, "We gelyfað þæt we beon gehealdene þurh Cristes gife, swa swa hí."	

Hí cwædon "Dauides Bearn," forðan þe Crist is þæs mæran cyne-cynnes Dauides, æfter þære menniscnysse. Of ðam cynne wæs seo eadige Maria his modor. Hi sungon, "Gebletsod is se ðe com on Godes naman." Se Hælend com on Godes naman, forðan þe se Heofenlica Fæder hine asende ús to alysednysse; and ealle ða wundra þe hé worhte, on eallum he herede and wuldrode his Fæder naman. "Sy hælo Dauides Bearne on heahnyssum." Þæs Hælendes to-cyme and his ðrowung wæs halwendlic ægðer ge mannum ge englum; forðan ðe wé geeacniað heora werod, þe se feallenda deofol gewanode; be ðam cwæð se apostol Paulus, "Þæt sceoldon ealle heofenlice ðing and eorðlice beon ge-edstaðelode on Criste."	

Se Hælend wæs wunigende binnan ðam temple of ðisum dæge oð nu on ðunres-dæg, and ægðer ge mid láre ge mid wundrum þæt folc tihte to soðfæstnysse and to rihtum geleafan. Þa namon ða heafod-men ándan ongean his láre, and syrwedon mid micelre smeaunge, hu hi mihton hine to deaðe gebringan. Ne mihte se deað him genealæcan, gif he sylf nolde, ac he com to mannum to ði þæt he wolde beon gehyrsum his Fæder oð deað, and mancynn alysan fram ðam ecan deaðe mid his hwilwendlicum deaðe. Þeah-hwæðere ne nydde he na þæt Iudeisce folc to his cwale, ac deofol hí tihte to ðam weorce, and God þæt geðafode, to alysednysse ealles geleaffulles mancynnes.	

We habbað oft gesæd, and gít secgað, þæt Cristes rihtwisnys is swa micel, þæt he nolde niman mancyn neadunga of ðam deofle, buton he hit forwyrhte. He hit forwyrhte ðaða he tihte þæt folc to Cristes cwale, þæs Ælmihtigan Godes; and ða þurh his unscæððigan deað wurdon we alysede fram ðam ecan deaðe, gif we us sylfe ne forpærað. Þa getimode ðam reðan deofle swa swa deð þam grædigan fisce, þe gesihð þæt ǽs, and ne gesihð ðone angel ðe on ðam æse sticað; bið þonne grædig þæs æses, and forswylcð þone angel forð mid þam æse. Swa wæs þam deofle: he geseh ða menniscnysse on Criste, and na ða godcundnysse: ða sprytte he þæt Iudeisce folc to his slege, and gefredde ða þone angel Cristes godcundnysse, þurh ða hé wæs to deaðe aceocod, and benǽmed ealles mancynnes þara ðe on God belyfað.	

Næs na Cristes ðrowung gefremmed on þisum dæge, ac ða feower godspelleras awriton his ðrowunga on feower gesetnyssum; þa ane we rædað nu to-dæg, and ða oðre on ðisre wucan. Þa Iudei genámon hine on frige-æfen, and heoldon hine ða niht, and ðæs on merigen hí hine gefæstnodon on rode mid feower nægelum, and mid spere gewundedon. And ða embe nón-tid, þaþa hé forðferde, þa comon twegen gelyfede men, Ioseph and Nichodemus, and bebyrigdon his líc ær æfene, on niwere ðryh, mid deorwyrðum reafum bewunden. And his líc læg on byrgene þa sæter-niht and sunnan-niht; and seo godcundnys wæs on ðære hwile on helle, and gewrað þone ealdan deofol, and him of-anam Adám, þone frumsceapenan man, and his wíf Euan, and ealle ða ðe of heora cynne Gode ǽr gecwemdon. Þa gefredde se deofol þone angel þe he ǽr grædelice forswealh. And Crist arás of deaðe on þone easterlican sunnan-dæg, þe nu bið on seofon nihtum; be ðam is gelimplicor þonne mare to reccenne þonne nu sy: ac uton nu sprecan be ðyses dæges wurðmynte.	

Se gewuna stent on Godes cyrcan, þurh lareowas geset, þæt gehwær on Godes gelaðunge se sacerd bletsian sceole palm-twigu on ðisum dæge, and hí swa gebletsode ðam folce dælan; and sceolon ða Godes þeowas singan ðone lofsang, þe þæt Iudeisce folc sang togeanes Criste, þaþa he genealæhte his ðrowunge. We geeuenlæcað þam geleaffullum of ðam folce mid þisre dæde, forðan ðe hi bæron palm-twigu mid lofsange togeanes þam Hælende. Nu sceole we healdan urne palm, oðþæt se sangere onginne ðone offring-sáng, and geoffrian þonne Gode ðone palm, for ðære getacnunge. Palm getacnað syge. Sygefæst wæs Crist þaþa he ðone micclan deofol oferwann, and us generede: and we sceolon beon eac sygefæste þurh Godes mihte, swa þæt we ure unðeawas, and ealle leahtras, and ðone deofol oferwinnan, and ús mid godum weorcum geglencgan, and on ende ures lifes betæcan Gode ðone palm, þæt is, ure sige, and ðancian him georne, þæt we, ðurh his fultum, deoful oferwunnon, þæt he us beswican ne mihte.	

Synfulra manna deað is yfel and earmlic, forðan ðe hí farað of ðisum scortan life to ecum pinungum: and rihtwisra manna deað is deorwyrðe, forði ðonne hí geendiað ðis geswincfulle líf, þonne beoð hí gebrohte to ðam ecan life, and bið þonne swylce heora ende beo anginn; forðan ðe hí ne beoð na deade, ac beoð awende of deaðe to life. Se lichama, ðe is þære sawle reaf, anbidað þæs micclan domes; and ðeah he beo to duste formolsnod, God hine arærð, and gebrincð togædere sawle and lichaman to ðam ecan life; and bið þonne gefylled Cristes behát, ðe ðus cwæð, "Þonne scínað ða rihtwisan swa swa sunne on heora Fæder ríce," seðe leofað and rixað á butan ende on ecnysse. Amen.	

Circlice ðeawas forbeodað to secgenne ænig spel on þam þrym swig-dagum.	

DOMINICA SCE PASCE.

Oft ge gehyrdon embe ðæs Hælendes ærist, hú hé on ðisum dæge of deaðe arás; ac we willað eow myngian, þæt hit ne gange eow of gemynde.	

"Þaða Crist bebyrged wæs, þa cwædon þa Iudeiscan to heora ealdormenn Pilate, La leof, se swica ðe her ofslegen is, cwæð gelomlice, þaþa hé on lífe wæs, þæt hé wolde arisan of deaðe on þam ðriddan dæge:" et reliqua.	

We cweðað nu, gif hwá his lic forstæle, nolde he hine unscrydan, forðan ðe stalu ne lufað nane yldinge. Crist wearð æteowed on ðam ylcan dæge Petre, and oðrum twam his leorning-cnihtum, and hí gefrefrode. "Þa æt nextan com se Hælend to his leorning-cnihtum, þær hí gegaderode wæron, and cwæð him to, Sy sibb betwux eow; ic hit eom, ne beo ge na afyrhte. Þa wurdon hí afærede, and wendon þæt hit sum gast wære. Ða cwæð he him to, Hwí sind ge afærede, and mislice ðencað be me? Sceawiað mine handa and mine fét, þe wæron mid næglum þurhdrifene. Grapiað and sceawiað: gif ic gast wære, ðonne næfde ic flæsc and ban:" et reliqua.	

Se Hælend wearð þa gelomlice ætíwed his leorning-cnihtum, and hí gewissode to ðære lare and to ðam geleafan, hú hí eallum mancynne tæcan sceoldon; and on ðam feowertigoðan dæge his æristes hé astáh lichamlice to heofonum to his Fæder. Ac we habbað nú micele maran endebyrdnysse þære Cristes bec gesǽd þonne ðis dægðerlice godspel behæfð, for trymminge eowres geleafan. Nu wylle we eow gereccan þæs dægþerlican godspelles traht, æfter ðæs halgan papan Gregories trahtnunge.	

Mine gebroðra þa leofostan, ge gehyrdon þæt þa halgan wíf, þe Drihtne on life filigdon, comon to his byrgene mid þære deorwyrðan sealfe, and þone ðe hí lufedon on lífe þam hí woldon deadum mid menniscre gecneordnysse ðenian. Ac ðeos dǽd getacnað sum ðing to dónne on Godes gelaðunge. We ðe gelyfað Cristes æristes, we cumað gewislice to his byrgene mid deorwyrðre sealfe, gif we beoð gefyllede mid bræðe haligra mihta, and gif we mid hlysan godra weorca urne Drihten secað. Þa wíf ðe ða sealfe brohton, hi gesawon englas; forðan ðe ða geseoð þa heofonlican englas, þa þe mid bræðum godra weorca gewilniað þæs upplican færeldes. Se engel awylte þæt hlíd of ðære ðryh; na þæt hé Criste útganges rymde, ac he geswutelode mannum þæt hé arisen wæs. Se ðe com deaðlic to ðisum middangearde, acenned þurh beclysedne innoð þæs mædenes, se ylca, butan twéon, ðaða hé arás undeaðlic, mihte belocenre ðríh faran of middangearde. Se engel sæt on ða swiðran healfe ðære byrgene. Seo swiðre hand getacnað þæt ece líf, and seo wynstre ðis andwearde líf. Rihtlice sæt se engel on ða swiðran hand, forðon þe he cydde þæt se Hælend hæfde ða oferfaren ða brosnunga ðises andweardan lifes, and wæs ða wunigende on ecum ðingum undeaðlic. Se bydel wæs ymbscryd mid scinendum reafe, forðan ðe he bodade þa blisse þisre freols-tíde, and ure mærða. Hwæðer cweðe we, ðe ure ðe ðæra engla? We cweðað soðlice, ægðer ge ure ge heora. Þæs Hælendes ærist is ure freols-tíd and bliss, forðan ðe he gelædde us mid his æriste to ðære undeadlicnysse þe we to gesceapene wæron. His ærist wæs þæra engla bliss, forðon ðe God gefylð heora getel, þonne he ús to heofonum gebrincð.	

Se engel gehyrte ða wíf, þus cweðende, "Ne beo ge afyrhte:" swilce he swa cwæde, Forhtian ða ðe ne lufiað engla to-cyme; beon ða ofdrædde þa þe sint ofsette mid flæsclicum lustum, and nabbað nænne hiht to engla werode. Hwi forhtige ge, ge ðe geseoð eowre geferan? "His wlite wæs swilce líget, and his reaf swa hwít swa snáw." Soðlice on lígette is óga, and on snáwe liðnys þære beorhtnysse. Rihtlice wæs se bydel Cristes æristes swa gehíwod; forðan þonne he sylf cymð to ðam micclan dome, þonne bið he swiðe egeful ðam synfullum, and swiðe liðe þam rihtwisum. He cwæð, "Ge secað þone Hælend: hé arás: nis hé her." He næs ða lichamlice on ðære byrgene, seðe æghwær bið þurh his godcundan mihte. Þær lǽig þæt reaf bæftan þe he mid bewunden wæs, forðon ðe hé ne rohte þæs eorðlican reafes, syððan he of deaðe arás. Þeah man deadne mannan mid reafe bewinde, ne arist þæt reaf na ðe hraðor eft mid þam men, ac he bið mid þam heofenlicum reafe gescryd æfter his æriste.	

Wel is gecweden be ðam Hælende, þæt he wolde cuman togeanes his geferon on Galilea. Galilea is gecweden 'Oferfæreld.' Se Hælend wæs ða afaren fram ðrowunge to ǽriste, fram deaðe to life, fram wite to wuldre. And gif we farað fram leahtrum to halgum mægnum, þonne mote we geseon ðone Hælend æfter urum færelde of ðisum life. Twa líf sind soðlice: þæt án we cunnon, þæt oðer us wæs uncuð ær Cristes to-cyme. Þæt án líf is deadlic, þæt oðer undeadlic. Ac se Hælend com and underfeng þæt án líf, and geswutelode þæt oðer. Þæt án líf he æteowde mid his deaðe, and þæt oðer mid his æriste. Gif he us deadlicum mannum ærist and þæt ece líf behete, and þeah-hwæðere nolde hit þurh hine sylfne geswutelian, hwa wolde þonne his behatum gelyfan? Ac ðaða he man beon wolde, ða gemedemode hé hine sylfne eac to deaðe agenes willan, and he arás of deaðe þurh his godcundan mihte, and geswutelode þurh hine sylfne þæt þæt he us behét.	

Nu cwyð sum man on his geðance, 'Eaðe mihte he arisan of deaðe, forðan ðe he is God: ne mihte se deað hine gehæftan.' Gehyre se mann þe þis smeað andsware his smeagunge. Crist forðferde ana on ðam timan, ac he ne arás na ana of deaðe, ac arás mid micclum werede. Se godspellere Matheus awrát on Cristes béc, þæt manega halige menn, ðe wæron on ðære ealdan ǽ forðfarene, þæt hí arison mid Criste; and þæt sædon gehwilce wíse láreowas, þæt hi habbað gefremod heora ærist to ðam ecan lífe, swa swa we ealle dón sceolon on ende þisre worulde. Þa láreowas cwædon, þæt ða aræredan menn næron soðlice gewitan Cristes æristes, gif hí næron ecelice arærde. Nu sind adwæscede ealle geleaflystu, þæt nan man ne sceal ortruwian be his agenum æriste, þonne se godspellere awrát þæt fela arison mid Criste, ðe wæron anfealde men, ðeah ðe Crist God sy.	

Nu cwæð Gregorius se trahtnere, þæt him come to gemynde, hu ða Iudeiscan clypodon be Criste, þaða he wæs on ðære rode gefæstnod. Hí cwædon, "Gif he sy Israhela cyning, þonne astige he nu of ðære rode, and we gelyfað on hine." Gif he ða of ðære rode astige, and nolde heora hosp forberan, þonne, butan tweon, ne sealde he us nane bysne his geðyldes: ac he abád hwon, and forbær heora hosp, and hæfde geðyld. Ac se ðe nolde of ðære rode abrecan, se arás of ðære byrgene. Mare wundor wæs, þæt hé of deaðe arás, þonne he cucu of ðære rode abræce. Mare miht wæs, þæt he ðone deað mid his æriste tobræc, þonne he his líf geheolde, of ðære rode astigende. Ac ðaða hí gesawon þæt he ne astah of ðære rode for heora hospum, ac ðæron deaðes gebád, þa gelyfdon hí þæt he oferswiðed wære, and his nama adwæsced: ac hit gelamp swa, þæt of ðam deaðe asprang his nama geond ealne middangeard. Þa wearð hyra bliss awend to ðam mæstan sare; forðan ðe heora sorh bið endeleas.
Þas ðing getacnode se stranga Samson, se hæfde fæhðe to ðam folce ðe is gehaten Philistei. Ða getimode hit þæt he becom to heora byrig þe wæs Gaza gehaten: þa wæron ða Philistei swiðe bliðe, and ymbsæton ða burh. Ac se stranga Samson arás on midre nihte, and gelæhte ða burh-geatu, and abær hi uppon ane dune, to bismere his gefaan. Se stranga Samson getacnode Crist, seo burh Gaza getacnode helle, and ða Philistei hæfdon Iudeisces folces getacnunge, þe besæton Cristes byrgene. Ac se Samson nolde gan ydel of ðære byrig, ac he abær ða gatu up to ðære dune; forðon þe ure Hælend Crist tobræc helle-gatu, and generode Adam, and Euan, and his gecorenan of heora cynne, and freolice of deaðe arás, and hí samod, and astah to heofonum. Þa mánfullan he lét bæftan to ðam ecum witum. And is nu helle-geat belocen rihtwisum mannum, and æfre open unrihtwisum.
Ungesælig wæs þæt Iudeisce folc, þæt hí swa ungeleaffulle wæron. Ealle gesceafta oncneowon heora Scyppend, buton ðam Iudeiscum anum. Heofonas oncneowon Cristes acennednysse; forðan ðaða hé acenned wæs, þa wearð gesewen níwe steorra. Sǽ oncneow Crist, ðaða hé eode mid drium fotum uppon hire yðum. Eorðe oncneow, þaþa heo eal bifode on Cristes æriste. Seo sunne oncneow, þaþa heo wearð aðystrod on Cristes ðrowunge fram mid-dæge oð nón. Stanas oncneowon, þaþa hí toburston on heora Scyppendes forðsiðe. Hell oncneow Crist, ðaða heo forlét hyre hæftlingas út, þurh ðæs Hælendes hergunge. And ða heardheortan Iudei ðeah þurh ealle ða tacna noldon gebugan mid geleafan to ðam mildheortan Hælende, seðe wile eallum mannum gehelpan on hine gelyfendum. Ac uton we gelyfan þæt God Fæder wæs æfre butan anginne, and æfre wæs se Sunu of ðam Fæder acenned; forðan ðe he is se Wisdom and Miht ðe se Fæder ealle gesceafta þurh gesceop; and hí ealle wurdon gelíffæste þurh ðone Halgan Gast, seðe is Willa and Lufu þæs Fæder and þæs Suna; hí ðry án God untodæledlic, on ánre godcundnysse wunigende, hí ealle gelíce mihtige; forðan swa hwæt swa læsse bið and unmihtigre, þæt ne bið na God. Ac se Fæder sende ðone Sunu to ure alysednysse, and he ána underfeng ða menniscnysse, and þrowode deað be his agenum willan, and arás of deaðe on ðisum dæge, and astah to heofonum on ðam feowertigeðan dæge his æristes, ætforan manegra manna gesihðe, and rixað mid þam Ælmihtigan Fæder and ðam Halgum Gaste, nú and á on ecnysse. Amen.
DOMINICA PRIMA POST PASCA.

⁠Cum esset sero die illo una sabbatorum: et reliqua.
"Æfter ðæs Hælendes ǽriste wæron his discipuli belocene on anum huse for ðæs Iudeiscan folces ógan:" et reliqua.
Nu cwyð se godspellere Iohannes, þæt se Hælend worhte fela oðre tacna on gesihðe his leorning-cnihta, þe næron gesette on Cristes béc. Þas wundra sind awritene to ði þæt ge sceolon gelyfan þæt se Hælend is Godes Sunu, and ge sceolon habban þæt ece líf þurh ðone geleafan.
Nu trahtnað se papa Gregorius ðis godspel, and cwyð, þæt gehwá wundrað hu se Hælend become in to his apostolum, and wæron ðeah-hwæðere ða dura belocene. Nu cwyð eft se halga Gregorius, þæt Cristes lichama com inn, beclysedum durum, seðe wearð acenned of ðam mædene Marian beclysedum innoðe. Hwilc wundor is þæt se Hælend mid ecum lichaman come inn, belocenum durum, seðe mid deadlicum lichaman wearð acenned of beclysedum innoðe þæs mædenes?
We rædað on ðære bec ðe is geháten Actus Apostolorum, þæt þa heafod-men Iudeisces folces gebrohton Cristes apostolas on cwearterne: þa on niht com him to Godes engel, and lædde hí út of ðam cwearterne, and stód on merigen þæt cweartern fæste belocen. God mæig dón ealle ðing: nu sceole we wundrian his mihte, and eac gelyfan. Þone lichaman he æteowde to grapigenne, þone ðe he inn-brohte beclysedum durum. His lichama wæs grapigendlic, and ðeah-hwæðere unbrosnigendlic; he æteowde hine grapigendlicne and unbrosnigendlicne, forðan ðe his lichama wæs þæs ylcan gecyndes ðe he ǽr wæs, ac wæs hwæðere þeah oðres wuldres.
Se Hælend cwæð to him, "Beo sibb betwux eow." For sibbe com Crist to mannum, and sibbe he bead and tæhte, and nis nan ðing him gecweme þe bið butan sibbe gedón. "Swa swa min Fæder sende me swa sende ic eow. Se Fæder lufað þone Sunu, ac ðeah-hwæðere he sende hine to ðrowunge for manna alysednysse." Crist lufode eac his apostolas, and ðeah-hwæðere ne sette he hí to cynegum, ne to ealdormannum, ne to woruldlicere blisse; ac tosende hí geond ealne middangeard, to bodigenne fulluht and ðone geleafan ðe he sylf tæhte. Þa bododon hí swa lange oð þæt þa ðweoran hí ofslogon, and hí ferdon sigefæste to heora Drihtne.
Crist bleow on ða apostolas, and cwæð, "Onfoð Haligne Gast." Tuwa com se Halga Gast ofer ða apostolas; nu ǽne, and eft oðre siðe æfter Cristes upstige. Crist ableow þone Halgan Gast ofer ða apostolas, ða-gyt wunigende on eorðan, for ðære getacnunge, þæt ælc cristen mann sceal lufian his nextan swa swa hine sylfne. Eft siððan he to heofenum astáh, he sende þone ylcan Gast on fyres híwe ofer ða apostolas, to ði þæt we sceolon lufian God ofer ealle oðre ðing. An is se Halga Gast, þeah ðe he tuwa become ofer ða apostolas. Swa is eac án lufu, and twá bebodu, þæt we sceolon lufian God and men. Ac we sceolon geleornian on mannum hu we magon becuman to Godes lufe, swa swa Iohannes se apostol cwæð, "Se ðe ne lufað his broðor, þone ðe hé gesihð, hu mæg he lufian God, þone ðe he ne gesihð lichamlice?" Ær ðam fyrste wæs se Halga Gast wunigende on ðam apostolum, ac hí næron to ðan swiðe onbryrde, þæt hí mihton swa bealdlice Godes geleafan bodian, swa swa hí siððan mihton, þurh gife ðæs Halgan Gastes. Hí sæton beclysede, for ógan Iudeisces folces, on anum huse; ac syððan hí wæron gefyllede mid þam Halgum Gaste, hí wurdon swa gehyrte, and swa cene, þæt hí bodedon freolice Godes naman reðum cynegum and wælreowum.
Crist cwæð to ðam apostolum, "Þæra manna synna þe ge forgyfað, þæra beoð forgifene; and ðam ðe ge ofteoð þa forgifenysse, ðam bið oftogen." Þisne anweald forgeaf Crist þam apostolum and eallum bisceopum, gif hí hit on riht healdað. Ac gif se bisceop deð be his agenum willan, and wile bíndan þone únscyldigan, and þone scyldigan alysan, þonne forlyst hé ða mihte ðe him God forgeaf. Þam mannum he sceal dón synna forgifenysse, þe hé gesihð þæt beoð onbryrde ðurh Godes gife, and þam he sceal aheardian þe náne behreowsunge nabbað heora misdæda. Crist arærde of deaðe þone stincendan Lazarum, and þaþa hé cucu wæs, þa cwæð hé to his leorning-cnihtum, "Tolysað his bendas, þæt hé gán mæge." Þa alysdon hí þæs ge-edcucedan mannes bendas, þe Crist arærde to life. Forði sceolon ða láreowas ða unbindan fram heora synnum þa ðe Crist gelíffæst þurh onbryrdnysse. Ælc synful man þe his synna bediglað, he lið dead on byrgene; ac gif he his synna geandett þurh onbryrdnysse, þonne gæð he of þære byrgene, swa swa Lazarus dyde, þaða Crist hine arisan het: þonne sceal se lareow hine unbindan fram ðam ecum wíte, swa swa ða apostoli lichamlice Lazarum alysdon. Ac se læweda mann sceal him ondrædan þæs bisceopes cwyde, þeah hé unscyldig sy; þylæs ðe he ðurh modignysse scyldig weorðe.
Ne getimode þam apostole Thome unforsceawodlice, þæt he ungeleafful wæs Cristes æristes, ac hit getimode þurh Godes forsceawunge; forðan ðurh his grapunge we sind geleaffulle. Mare ús fremode his tweonung þonne ðæra oðra apostola geleaffulnys; forðan ðaða hé wæs gebroht to geleafan mid ðære grapunge, þa wearð seo twynung þurh þæt ús ætbroden. Eaðe mihte Crist arisan of deaðe butan dolhswaðum, ac to ði he heold þa dolhswaðu, þæt he wolde mid þam þa twynigendan getrymman. He cwæð to Thoman, "Þu gelyfst, forðan ðe ðu me gesawe." He geseah ðone lichaman and þa dolhswaðu, and he gelyfde þæt he wæs God, seðe arærde þone lichaman of deaðe. Swiðe blissiað þas wórd ús þe her æfterfiliað, "Gesælige beoð þa þe me ne gesawon, and þeah on me gelyfað." Mid ðam cwyde sind þa ealle getacnode þe Crist on lichaman ne gesawon, and ðeah-hwæðere hine healdað on heora mode þurh geleafan. Se gelyfð soðlice on God, seðe mid weorcum begæð þæt þæt hé gelyfð. Se ðe andet þæt hé God cunne, and yfele weorc begæð, þonne wiðsæcð he God mid þam weorcum. Se geleafa þe bið butan godum weorcum, se is dead. Þis sind ðæra apostola word, undernimað hí mid carfullum mode.
We sprecað embe ærist. Nu sind sume men þe habbað twynunge be æriste, and ðonne hi geseoð deadra manna bán, þonne cweðað hí, Hu magon ðas bán beon ge-edcucode? Swilce hí wíslice sprecon! Ac we cweðað þær-togeanes, þæt God is Ælmihtig, and mæg eal þæt he wile. He geworhte heofonas and eorðan and ealle gesceafta butan antimbre. Nu is geðuht þæt him sy sumera ðinga eaðelicor to arærenne ðone deadan of ðam duste, þonne him wære to wyrcenne ealle gesceafta of nahte: ac soðlice him sind ealle ðing gelice eaðe, and nán ðing earfoðe. He worhte Adam of láme. Nu ne mage we asmeagan hú hé of ðam láme flæsc worhte, and blod bán and fell, fex and næglas. Men geseoð oft þæt of anum lytlum cyrnele cymð micel treow, ac we ne magon geseon on þam cyrnele naðor ne wyrtruman, ne rinde, ne bógas, ne leaf: ac se God þe forðtihð of ðam cyrnele treow, and wæstmas, and leaf, se ylca mæg of duste arǽran flæsc and bán, sina and fex, swa swa he cwæð on his godspelle, "Ne sceal eow beon forloren an hǽr of eowrum heafde."
Se apostol Paulus cwæð, þæt we sceolon arisan of deaðe on ðære ylde þe Crist wæs þaða he ðrowade, þæt is embe þreo and ðritig geara. Þeah cild forðfare, oððe forwerod man, þeah-hwæðere hí cumað to þære ylde ðe we ær cwædon; hæfð þeah gehwá his agenne wæstm, þe he on þissum life hæfde, oððe habban sceolde, gif he his gebide. Gif hwá alefed wære, oððe limleas on þissum life, he bið þonne swa hit awriten is, þæt "Ealle ða þe to Godes rice gebyrigað, nabbað naðor ne womm ne awyrdnysse on heora lichaman." Hwæt sceole we smeagan embe ða oðre þe gewítað to ðam ecum forwyrde, hwæðer hí alefede beon oððe limlease, þonne hí beoð on ecere susle wunigende?
Hit bið þonne swa swa Crist cwæð, þæt "Nan wer ne wifað, ne wif ne ceorlað, ne team ne bið getymed, ne hí deaðes ne abyrigað siððan, ac beoð englum gelice, þonne hí mid englum wuniað." Ne him ne lyst nanre galnysse, ne hí næfre siððan synna ne gewyrceað. Ne bið þær sorh, ne sár, ne nan gedreccednys, ac bið fulfremed sib and singal bliss, and beoð cuðe ge ða þe ær cuðe wæron ge ða þe uncuðe wæron, wunigende on broðorlicre lufe mid Gode á on ecnysse. Amen.

DOMINICA II. POST PASCA.

⁠Dixit Iesus discipulis suis, Ego sum pastor bonus: et reliqua.
Þis godspel, þe nú geræd wæs, cwyð, þæt se Hælend cwæde be him sylfum, "Ic eom gód hyrde: se góda hyrde sylð his agen líf for his sceapum. Se hyra, seðe nis riht hyrde, he gesihð þone wulf cuman, and he forlæt ða scép and flyhð; and se wulf sum gelæcð and ða oðre tostencð," et reliqua.
Crist is goód gecyndelice, and soðlice nis nan ðing gód butan Gode anum. Gif ænig gesceaft is gód, þonne is seo gódnys of ðam Scyppende, seðe is healice gód. He cwæð, "Se góda hyrde sylð his agen líf for his sceapum." Ure Alysend is se góda hyrde, and we cristene men sind his scép, and he sealde his agen líf for ure alysednysse. He dyde swa swa he manede, and mid þam he geswutelode hwæt he bebead. Gód hyrde wæs Petrus, and gód wæs Paulus, and góde wæron ða apostoli, ðe hyra líf sealdon for Godes folce and for rihtum geleafan; ac heora gódnys wæs of ðam heafde, þæt is Crist, ðe is heora heafod, and hí sind his lima.
Ælc bisceop and ælc láreow is to hyrde gesett Godes folce, þæt hí sceolon þæt folc wið ðone wulf gescyldan. Se wulf is deofol, þe syrwð ymbe Godes gelaðunge, and cepð hu he mage cristenra manna sawla mid leahtrum fordón. Þonne sceal se hyrde, þæt is se bisceop oððe oðer láreow, wiðstandan þam reðan wulfe mid láre and mid gebedum. Mid lare he sceal him tæcan, þæt hi cunnon hwæt deofol tæchð mannum to forwyrde, and hwæt God bebýt to gehealdenne, for begeate þæs ecan lifes. He sceal him fore-gebiddan, þæt God gehealde þa strángan, and gehæle ða untruman. Se bið to strángum geteald, seþe wiðstent deofles lare; se bið untrum, seðe on leahtrum fylð. Ac se láreow bið unscyldig, gif he þæt folc mid lare gewissað, and him wið God geðingað. Þa twa ðing he sceal ðam folce dón, and eac mid his agenum oðrum gehelpan; and gif hit swa getímað, his agen líf syllan for ðæs folces hreddinge.
"Se hyra flihð þonne he ðone wulf gesihð." Se is hyra and na hyrde, seðe bið begripen on woruld-ðingum, and lufað þone wurðmynt and ða ateorigendlican edlean, and næfð inweardlice lufe to Godes sceapum. He cepð þæra sceatta, and blissað on ðam wurðmynte, and hæfð his mede for ðisum life, and bið bescyred þære ecan mede. Nast ðu hwá bið hyra, hwá hyrde, ærðam ðe se wulf cume; ac se wulf geswutelað mid hwilcum mode he gymde þæra sceapa. Se wulf cymð to ðam sceapum, and sume hé abitt, sume hé tostencð, þonne se reða deofol tihð þa cristenan men, sume to forlígre, sume hé ontent to gytsunge, sume hé arærð to modignysse, sume hé þurh graman totwæmð, and mid mislicum costnungum gastlice ofslihð. Ac se hyra ne bið naðor ne mid ware ne mid lufe astyred, ac flyhð, forðan þe hé smeað embe ða woruldlican hyðða, and lǽt to gymeleaste þære sceapa lyre. Ne flyhð he na mid lichaman, ac mid mode. He flyhð, forðan þe hé geseh unrihtwisnysse and suwade. Hé flyhð forðan ðe he is hyra, and ná hyrde, swilce hit swa gecweden sy, Ne mæg se standan ongean fræcednyssa þæra sceapa, seðe ne gymð þæra sceapa mid lufe, ac tylað his sylfes; þæt is þæt hé lufað þa eorðlican gestreon, and na Godes folc.
Wulf bið eac se unrihtwisa rica, ðe bereafað þa cristenan, and ða eadmodan mid his riccetere ofsitt: ac se hyra, oððe se médgylda ne gedyrstlæcð þæt he his unrihtwisnysse wiðstande, þæt he ne forleose his wurðmynt, and ða woruldlican gestreon ðe he lufað swiðor ðonne þa cristenan menn. Be ðisum awrát se wítega Ezechiel, þus cweðende, "Ge hyrdas, gehyrað Godes word: Mine scép sint tostencte ðurh eowre gymeleaste, and sind abítene. Ge cariað embe eowerne bigleofan, and ná embe þæra sceapa; forði ic wille ofgán ða scép æt eowrum handum; and ic do þæt ge geswícað þære wícan, and ic wylle ahreddan mine eowde wið eow. Ic sylf wylle gadrian mine scép þe wæron tostencte, and ic wylle hi healdan on genihtsumere læse: þæt þæt losode þæt ic wylle sécan and ongean lædan; þæt þæt alefed wæs, þæt ic gehæle; þæt untrume ic wylle getrymman, and þæt strange gehealdan, and ic hí læswige on dome and on rihtwisnysse."
Þas word spræc God þurh ðone wítegan Ezechiel, be láreowum and be his folce. Ge sceolon beon geornfulle to eower agenre ðearfe, þeah hit swa getimige þæt se láreow gimeleas beo, and doð swa swa Crist tæhte, "Gif se láreow wel tǽce and yfele bysnige, doð swa swa he tæcð, and na be ðam þe hé bysnað." Se Hælend cwæð be him, "Ic eom gód hyrde, and ic oncnawe mine scép, and hí oncnawað me." Þæt is, ic lufige hí, and hí lufiað me. Se ðe ne lufað soðfæstnysse, ne oncneow he na gyt God. Ac behealde ge hwæðer ge sind Godes scép, hwæðer ge hine gyt oncneowon, hwæðer ge mid soðfæstnysse hine lufiað. Hé cwæð, "Swa swa min Fæder oncnǽwð me, and ic oncnáwe hine, and ic sylle min agen lif for minum sceapum." He oncnǽwð his Fæder ðurh hine sylfne, and we oncnawað þurh hine. Mid þære lufe þe hé wolde for mancynne sweltan, mid þære hé cyðde hú micclan hé lufað his Fæder. He cwæð, "Ic hæbbe oðre scép þe ne sind na of ðisre eowde, and ða ic sceal lædan, and hi gehyrað mine stemne, and sceal beon án eowd, and án hyrde."
Þis hé spræc on Iudea-lande: ðær wæs án eowd of ðam mannum þe on God belyfdon on ðam leodscipe. Þa oðre scép syndon þa þe of eallum oðrum eardum to Gode búgað; and Crist hí gebrincð ealle on ánre eowde on ðam ecan life. Manega sind hyrdas under Criste, and ðeah-hwæðere he is ána heora ealra Hyrde, seðe leofað and rixað mid Fæder and mid Halgum Gaste, á on ecnysse. Amen.
IN LETANIA MAIORE.

Ðas dagas synd gehatene Letaniae, þæt sint, Gebed-dagas. On ðisum dagum we sceolon gebiddan ure eorðlicra wæstma genihtsumnysse, and us sylfum gesundfulnysse and sibbe, and, þæt gýt mare is, ure synna forgyfenysse.
We rædað on bócum, þæt ðeos gehealdsumnys wurde arǽred on ðone timan ðe gelámp on anre byrig, ðe Uigenna is gecweden, micel eorð-styrung, and feollon cyrcan and hús, and comon wilde beran and wulfas, and abíton ðæs folces micelne dǽl, and þæs cynges botl wearð mid heofonlicum fyre forbærned. Þa bead se biscop Mamertus ðreora daga fæsten, and seo gedreccednys ða geswac; and se gewuna ðæs fæstenes ðurhwunað gehwær on geleaffulre gelaðunge.
Hí namon þa bysne ðæs fæstenys æt ðam Niniueiscan folce. Þæt folc wæs swiðe fyrenful: þa wolde God hí fordón, ac hí gegladodon hine mid heora behreowsunge. God spræc to anum wítegan, se wæs Ionas geháten, "Far to ðære byrig Niniuen, and boda ðær ða word þe ic þe secge. Þa wearð se wítega afyrht, and wolde forfleon Godes gesihðe, ac hé ne mihte. Ferde ða to sǽ, and stah on scip. Ðaða þa scypmen comon ut on sǽ, þa sende him God to micelne wind and hreohnysse, swa þæt hí wæron órwene heora lífes. Hi ða wurpon heora waru oforbord, and se wítega læg and slép. Hi wurpon ða tán betweox him, and bædon þæt God sceolde geswutulian hwanon him þæt ungelimp become. Þa com ðæs wítegan tá upp. Hi axodon hine, Hwæt hé wære, oððe hú hé faran wolde? He cwæð, þæt hé wære Godes ðeow, seðe gesceop sǽ and lánd, and þæt hé fleon wolde of Godes gesihðe. Hí cwædon, Hú do we ymbe ðe? Hé andwyrde, Weorpað me oforbord, þonne geswicð þeos gedreccednys. Hí ða swa dydon, and seo hreohnys wearð gestilled, and hí offrodon Gode heora lác, and tugon forð."
God ða gegearcode ænne hwǽl, and hé forswealh þone wítegan, and abǽr hine to ðam lande þe he tó sceolde, and hine ðær út-aspáw. Þa com eft Godes wórd to ðam wítegan, and cwæð, "Arís nu, and ga to ðære mycelan byrig Niniuén, and boda swa swa ic ðe ær sæde." He ferde, and bodode, þæt him wæs Godes grama ónsigende, gif hí to Gode bugan noldon. Ða arás se cyning of his cynesetle, and awearp his deorwyrðe reaf, and dyde hæran to his lice, and axan uppan his heafod, and bead þæt ælc man swa dón sceolde; and ægðer ge men ge ða sucendan cild and eac ða nytenu ne onbyrigdon nanes ðinges binnan ðrim dagum. Þa, ðurh þa gecyrrednysse, þæt hí yfeles geswicon, and ðurh þæt strange fæsten, him gemildsode God, and nolde hi fordón, swa swa he ǽr þa twa burhwara Sodomam and Gomorram, for heora leahtrum, mid heofonlicum fyre forbærnde.
We sceolon eac on ðissum dagum begán ure gebedu, and fyligan urum haligdome ut and inn, and ðone Ælmihtigan God mid geornfulnysse herian. We wyllað nu þis godspel eow gereccan, þe her nu geræd wæs: "Quis uestrum habebit amicum:" et reliqua. "Se Hælend cwæð to his leorning-cnihtum, Hwilc eower is þe hæfð sumne freond, and gæð him to on middere nihte, and cwyð": et reliqua.
Se halga Augustinus trahtnode þis godspel, and cwæð, þæt seo niht getacnode þa nytennysse þisre worulde. Þeos woruld is afylled mid nytennysse. Nu sceal forði gehwá arisan of ðære nytennysse, and gan to his frynd, þæt is, þæt he sceal gebugan to Criste mid ealre geornfulnysse, and biddan þæra ðreora hlafa, þæt is, geleafan þære Halgan Ðrynnysse. Se Ælmihtiga Fæder is God, and his Sunu is Ælmihtig God, and se Halga Gast is Ælmihtig God; na ðry Godas, ac hí ealle án Ælmihtig God untodæledlic. Þonne ðu becymst to ðisum ðrym hlafum, þæt is, to andgite ðære Halgan Ðrynnysse, þonne hæfst ðu on ðam geleafan líf and fódan ðinre sawle, and miht oðerne cuman eac mid ðam fedan, þæt is, ðu miht tæcan ðone geleafan oðrum frynd þe þe ðæs bitt. He cwæð, 'cuma,' forðan ðe we ealle sind cuman on ðisum life, and ure eard nis na her; ac we sind her swilce wegferende menn; án cymð, oðer færð; se bið acenned, se oðer forðfærð and rymð him setl. Nu sceal gehwá forði gewilnian þæs geleafan þære Halgan Ðrynnysse, forðan ðe se geleafa hine gebrincð to ðam ecan life.
We wyllað eft embe ðone geleafan swiðor sprecan, forðan ðe ðises godspelles traht hæfð gódne tige. Se hiredes ealdor, þe wæs on his reste gebroht mid his cildum, is Crist, þe sitt on heofonum mid his apostolum, and mid martyrum, and mid eallum þam halgum, þe he on ðisum life gefette. We sceolon clypigan to Criste, and biddan ðæra ðreora hlafa. Þeah hé ús þærrihte ne getiðige, ne sceole we forði þære bene geswican. He elcað, and wyle hwæðere forgyfan. Þi hé elcað, þæt we sceolon beon oflyste, and deorwyrðlice healdan Godes gife. Swa hwæt swa man eaðelice begyt, þæt ne bið na swa deorwyrðe swa þæt þæt earfoðlice bið begyten. Se Hælend cwæð, "Gif he ðurhwunað cnucigende, þonne arist se hiredes ealdor, for ðæs oðres onhrope, and him getiðað þæs ðe he bitt, na for freondrædene, ac for his unstilnysse." Þi he cwæð, "Na for freondrædene," forðan ðe nán man nære wyrðe ne þæs geleafan ne ðæs ecan lifes, gif Godes mildheortnys nære ðe mare ofer manncynne. Nu sceole we cnucian, and hryman to Criste, forðan ðe hé wile us tiðian, swa swa he sylf cwæð, "Biddað, and eow bið forgifen; secað, and ge gemetað; cnuciað, and eow bið geopenod." Ælc ðæra ðe geornlice bitt, and þære bene ne geswicð, þam getiðað God þæs ecan lifes.
He cwæð þa oðer bigspel. "Hwilc fæder wile syllan his cilde stán, gif hit hine hlafes bitt? oþþe næddran, gif hit fisces bitt? oððe þone wyrm ðrowend, gif hit æges bitt?" God is ure Fæder þurh his mildheortnysse, and se fisc getacnað geleafan, and þæt æig ðone halgan hiht, se hláf ða soðan lufe. Þas ðreo ðing forgifð God his gecorenum; forðan ðe nan man ne mæg habban Godes rice, butan he hæbbe ðas ðreo ðing. He sceal rihtlice gelyfan, and habban hiht to Gode, and soðe lufe to Gode and to mannum, gif he wile to Godes rice becuman. Se fisc getacnað geleafan, forðan ðe his gecynd is, swa hine swiðor ða yða wealcað, swa he strengra bið, and swiðor batað. Swa eac se geleaffulla man, swa he swiðor bið geswenct for his geleafan, swa se geleafa strengra bið, þær ðær hé æltæwe bið. Gif hé abryð on ðære ehtnysse, he ne bið þonne geleafa, ac bið híwung. Þæt æig getacnað hiht, forði ðe fugelas ne tymað swa swa oðre nytenu, ac ærest hit bið æig, and seo modor siððan mid hihte bret þæt æig to bridde. Swa eac ure hiht ne becom na gyt to ðam ðe he hopað, ac is swilce hé sy æig. Þonne he hæfð þæt him behaten is, he bið fugel. Hláf getacnað þa soðan lufe, seo is ealra mægna mæst, swa swa se hláf bið ealra metta fyrmest. Micel mægen is geleafa, and micel is se soða hiht; þeah-hwæðere seo lufu hi oferswið, forðan ðe heo bið á on ecnysse, and ða oðre twa geendiað. We gelyfað nu on God, and we hopiað to him: eft þonne we becumað to his ríce, swa swa he us behet, þonne bið se geleafa geendod, forðan ðe we geseoð þonne þæt we nu gelyfað. Ure hiht bið eac geendod, forðan ðe we beoð hæbbende ðæs ðe we ær hopedon; ac seo lufu ne ateorað næfre: nu is heo forði heora selest.
Seo næddre is geset on ðam godspelle ongean ðone fisc. On næddran híwe beswác se deofol Adam; and æfre hé winð nu ongean urne geleafan: ac seo gescyldnys is æt urum Fæder gelang. Se wyrm ðrowend, þe is geset ongean þæt æig, is ættren, and slihð mid þam tægle to deaðe. Þa ðing ðe we geseoð on ðisum lífe, ða sind ateorigendlice; þa ðe we ne geseoð, and us sind behátene, hi sind éce: strece ðærto þinne hiht, and anbida oðþæt ðu hi hæbbe. Ne loca ðu underbæc; ondræd þe ðone ðrowend þe geǽttrað mid þam tægle. Se man locað underbæc, þe geortruwað Godes mildheortnysse; þonne bið his hiht geættrod mid þæs ðrowendes tægle. Ac we sceolon æigðer ge on earfoðnyssum, ge on gelimpe and on ungelimpe, cweðan, swa swa se witega cwæð, "Ic herige minne Drihten on ælcne tíman." Getimige ús tela on lichaman, getimige ús untela, symle we sceolon þæs Gode ðancian, and his naman bletsian; þonne bið ure hiht gehealden wið þæs wyrmes slege.
Stán is gesett ongean ðone hláf, forðan ðe heardmodnys is wiðerræde soðre lufe. Heardheort bið se mann, ðe nele þurh lufe oðrum fremigan, þær ðær hé mæg. Þæt godspel cwæð, "Gif ge cunnon, þa ðe yfele sind, syllan ða gódnysse eowrum bearnum, hu micele swiðor wile eower Heofonlica Fæder forgyfan gódne gast him biddendum." Hwæt sind ða gód þe men syllað heora cildum? Hwilwendlice gódnyssa, swylce swa þæt godspel hrepode, hláf, and fisc, and æig. Góde sind þas ðing be heora mæðe, forðan ðe se eorðlica lichama behofað þæs fodan. Nu ge, gleawe men, nellað syllan eowrum cildum næddran for fisce, nele eac ure Heofonlica Fæder us syllan þæs deofles geleaflæste, gif we hine biddað þæt he ús sylle soðne geleafan. And ðu nelt syllan ðinum bearne þrowend for ǽge, nele eac God us syllan orwenysse for hihte. And ðu nelt ðinum bearne syllan stán for hláfe, nele eac God us syllan heardheortnysse for soðre lufe. Ac se goda Heofonlica Fæder forgifð us geleafan, and hiht, and ða soðan lufe, and deð þæt we habbað gódne gast, þæt is, gódne willan.
Us is to smeagenne þæt word þe he cwæð, "Ge ðe sind yfele." Yfele we sind, ac we habbað gódne Fæder. We habbað gehyred urne naman, "Ge ðe synt yfele." Ac hwá is ure Fæder? Se Ælmihtiga God. And hwilcera manna Fæder is he? Swutelice hit is gesǽd, yfelra manna. And hwilc is se Fæder? Be ðam þe is gecweden, "Nis nan man gód butan Gode anum." Se ðe æfre is gód, he brincð us yfele to gódum mannum, gif we bugað fram yfele, and doð gód. Gód wæs se man gesceapen Adam, ac ðurh his agenne cyre, and deofles tihtinge, he wearð yfel, and eal his ofspring. Se ðe synful bið, he bið yfel, and nán man nis on lífe butan sumere synne. Ac ure góda Fæder us geclænsað and gehælð, swa swa se witega cwæð, "Drihten, gehæl me, and ic beo gehæled; geheald þu me, and ic beo gehealden."
Se ðe gód beon wile, clypige to ðam þe æfre is gód, þæt he hine gódne gewyrce. Se man hæfð gold, þæt is gód be his mæðe: he hæfð land and welan, þa sint góde. Ac ne bið se man gód þurh ðas ðing, butan he mid þam gód wyrce, swa swa se witega cwæð, "He aspende his ðing, and todælde ðearfum, and his rihtwisnys wunað á on worulde." He gewanode his feoh and geihte his rihtwisnysse. He gewanode þæt he forlætan sceal, and þæt bið geiht þæt þæt he habban sceal on ecnysse. Þu herast ðone mancgere ðe begytt gold mid leade, and nelt herigan ðone ðe begytt rihtwisnysse and heofonan rice mid brosnigendlicum feo. Se ríca and se ðearfa sind wegferende on ðisre worulde. Nu berð se ríca swære byrðene his gestreona, and se ðearfa gæð æmtig. Se ríca berð mare þonne he behófige to his formettum, se oðer berð æmtigne pusan. Forði sceal se ríca dælan his byrðene wið þone ðearfan, þonne wanað he ða byrðene his synna, and ðam þearfan gehelpð. Ealle we sind Godes þearfan; uton forði oncnawan þa ðearfan þe us biddað, þæt God oncnawe us, þonne we hine biddað ure neoda. Hwæt sind þa ðe us biddað? Earme men, and tiddre, and deadlice. Æt hwam biddað hí? Æt earmum mannum, and tiddrum, and deadlicum. Butan þam æhtum, gelice sind þa þe ðær biddað, and ðaðe hí ætbiddað. Hú mihtu for sceame æniges ðinges æt Gode biddan, gif ðu forwyrnst ðinum gelícan þæs ðe ðu foreaðelice him getiðian miht? Ac se ríca besihð on his pællenum gyrlum, and cwyð, 'Nis se loddere mid his tættecon mín gelíca.' Ac se apostol Paulus hine nebbað mid þisum wordum, "Ne brohte we nán ðing to ðisum middangearde, ne we nán ðing heonon mid ús lædan ne magon."
Gif ríce wíf, and earm acennað togædere, gangon hí aweig; nast ðu hwæðer bið þæs rícan wífan cild, hwæðer þæs earman. Eft, gif man openað deaddra manna byrgynu, nast ðu hwæðer beoð þæs rícan mannes bán, hwæðer þæs ðearfan. Ac seo gytsung is ealra yfelra ðinga wyrtruma; and þa ðe fyligað þære gytsunge, hí dweliað fram Godes geleafan, and hi befeallað on mislice costnunga and derigendlice lustas, ðe hi besencað on forwyrd. Oðer is þæt hwá ríce beo, gif his yldran him æhta becwædon; oðer is, gif hwá þurh gytsunge ríce gewurðe. Þises mannes gytsung is gewreht wið God, na ðæs oðres æht, gif his heorte ne bið ontend mid þære gytsunge. Swilcum mannum bebead se apostol Paulus, "Bebeodað þam ricum þæt hí ne modigan, ne hí ne hópian on heora ungewissum welan; ac beon hí rice on godum weorcum, and syllan Godes ðearfum mid cystigum mode, and God him forgylt mid hundfealdum swa hwæt swa he deð þam earman for his lufon."
Se ríca and se þearfa sind him betwynan nyd-behefe. Se welega is geworht for ðan ðearfan, and se ðearfa for þan welegan. Þam spedigum gedafenað þæt he spende and dæle; ðam wædlan gedafenað þæt he gebidde for ðane dælere. Se earma is se weg þe læt us to Godes rice. Mare sylð se ðearfa þam rícan þonne he æt him nime. Se ríca him sylð þone hláf ðe bið to meoxe awend, and se ðearfa sylð þam rícan þæt éce líf: na hé swa-ðeah, ac Crist, seðe þus cwæð, "Þæt þæt ge doð anum ðearfan on mínum naman, þæt ge doð me sylfum," seðe leofað and rixað mid Fæder and mid Halgum Gaste á butan ende. Amen.
FERIA III.

DE DOMINICA ORATIONE.

Se Hælend Crist, syððan he to ðisum life cóm, and man wearð geweaxen, þaða hé wæs ðritig wintra eald on þære menniscnysse, þa begánn he wundra to wyrcenne, and geceas ða twelf leorning-cnihtas, þa ðe we apostolas hatað. Þa wæron mid him æfre syððan, and he him tæhte ealne þone wisdom ðe on halgum bocum stent, and þurh hí ealne cristendom astealde. Þa cwædon hi to ðam Hælende, "Léóf, tæce ús hu we magon us gebiddan." Ða andwyrde se Hælend, and þus cwæð, "Gebiddað eow mid þisum wordum to minum Fæder and to eowrum Fæder, Gode Ælmihtigum: Pater noster, þæt is on Englisc, Þu, ure Fæder, þe eart on heofonum, Sy þín nama gehalgod. Cume ðín ríce. Sy ðín wylla on eorðan swa swa on heofonum. Syle ús to-dæg urne dæghwamlican hláf. And forgyf us ure gyltas, swa swa we forgyfað ðam þe wið us agyltað. And ne lǽd ðu na us on costnunge. Ac alys us fram yfele. Sy hit swa."
God Fæder Ælmihtig hæfð ænne Sunu gecyndelice and menige gewiscendlice. Crist is Godes Sunu, swa þæt se Fæder hine gestrynde of him sylfum, butan ælcere meder. Næfð se Fæder nænne lichaman, ne he on ða wisan his Bearn ne gestrynde þe menn doð: ac his Wisdom, þe hé mid ealle gesceafta geworhte, se is his Sunu, se is æfre of ðam Fæder, and mid þam Fæder, God of Gode, ealswa mihtig swa se Fæder. We men sind Godes bearn, forðon þe hé us geworhte; and eft, ðaða we forwyrhte wæron, he sende his agen Bearn us to alysednysse. Nu sind we Godes bearn, and Crist is ure broðer, gif we ðam Fæder onriht gehyrsumiað, and mid eallum mode hine weorðiað. Crist is ure heafod, and we sind his lima: he is mid ure menniscnysse befangen, and he hæfð urne lichaman, þone ðe hé of ðam halgan mædene Marían genam; forði we magon cuðlice to him clypian, swa swa to urum breðer, gif we ða broðerrædene swa healdað swa swa he us tæhte; þæt is, þæt we ne sceolon na geðafian þæt deofol mid ænigum unðeawum us gewéme fram Cristes broðorrædene.
Witodlice se man þe deofle geefenlæcð, se bið deofles bearn, na þurh gecynd oððe þurh gesceapenysse, ac ðurh þa geefenlæcunge and yfele geearnunga. And se man ðe Gode gecwemð, he bið Godes bearn, na gecyndelice, ac þurh gesceapenysse and ðurh gode geearnunga, swa swa Crist cwæð on his godspelle, "Se ðe wyrcð mines Fæder willan seðe is on heofonum, he bið min broðer, and min moder, and min sweoster." Forði nu ealle cristene men, ægðer ge ríce ge heane, ge æðelborene ge unæðelborene, and se hlaford, and se ðeowa, ealle hí sind gebroðra, and ealle hí habbað ænne Fæder on heofonum. Nis se welega na betera on ðisum naman þonne se ðearfa. Eallswa bealdlice mót se ðeowa clypigan God him to Fæder ealswa se cyning. Ealle we sind gelice ætforan Gode, buton hwá oðerne mid godum weorcum forðeo. Ne sceal se ríca for his welan þone earman forseón; forðan oft bið se earma betera ætforan Gode þonne se ríca. God is ure Fæder, þi we sceolon ealle beon gebroðru on Gode, and healdan þone broðerlican bend unforedne; þæt is, ða soðan sibbe, swa þæt ure ælc oðerne lufige swa swa hine sylfne, and nanum ne gebeode þæt þæt he nelle þæt man him gebeode. Se ðe ðis hylt, he bið Godes bearn, and Crist, and ealle halige men ðe Gode geðeoð, beoð his gebroðru and his gesweostru.
We cweðað, "Pater noster qui es in celis," þæt is, "Ure Fæder ðe eart on heofonum;" forðan þe God Fæder is on heofonum, and he is æghwar, swa swa he sylf cwæð, "Ic gefylle mid me sylfum heofonas and eorðan." And eft þæt halige godspel be him þus cwyð, "Heofon is his þrymsetl, and eorðe is his fot-sceamul." We wendað ús eastweard þonne we us gebiddað, forðan ðe ðanon arist seo heofen: na swilce on east-dæle synderlice sy his wunung, and forlæte west-dæl, oððe oðre dælas, se þe æghwar is andweard, na ðurh rymyt þære stowe, ac þurh his mægenðrymmes andweardnysse. Þonne we wendað ure neb to east-dæle, þær seo heofen arist, seoðe is ealra lichomlicra ðinga oferstigende, þonne sceal ure mód beon mid þam gemyngod, þæt hit beo gewend to ðam hehstan and þam fyrmestan gecynde, þæt is, God. We sceolon eac witan, þæt se synfulla is eorðe geháten, and se rihtwisa is heofen geháten; forðan þe on rihtwisum mannum is Godes wunung, and se goda man bið þæs Halgan Gastes templ. Swa eac ðær-togeanes se fordóna man bið deofles templ, and deofles wunung: forði þonne swa micel is betwux gódum mannum and yfelum, swa micel swa bið betwux heofenan and eorðan.
Seofon gebédu sint on þam Pater noster. On þam twam formum wordum ne synd nane gebedu, ac sind herunga: þæt is, "Ure Fæder þe eart on heofonum." Þæt forme gebéd is, "Sanctificetur nomen tuum:" þæt is, "Sy ðin nama gehalgod." Nis þæt na swá to understandenne, swylce Godes nama ne sy genoh halig, seðe æfre wæs halig, and æfre bið, and hé us ealle gebletsað and gehalgað: ac þis word is swá to understandenne, þæt his nama sy on us gehalgod, and he us þæs getiðige, þæt we moton his naman mid urum muðe gebletsian, and he us sylle þæt geðánc, þæt we magon understandan þæt nan ðing nis swa halig swa his nama.
Þæt oðer gebéd is, "Adueniat regnum tuum:" þæt is, on urum gereorde, "Cume ðin ríce." Æfre wæs Godes ríce, and æfre bið: ac hit is swá to understandenne, þæt his ríce beo ofer ús, and he on us rixige, and we him mid ealre gehyrsumnysse underþeodde syn, and þæt ure ríce beo us gelǽst and gefylled, swa swa Crist us behét, þæt he wolde ús éce ríce forgyfan, þus cweðende, "Cumað, ge gebletsode mines Fæder, and gehabbað þæt ríce þæt eow gegearcod wæs fram anginne middangeardes." Þis bið ure ríce, gif we hit nu geearniað; and we beoð Godes ríce, þonne Crist ús betæcð his Fæder on domes dæge, swa swa þæt hálige gewrit cwyð, "Cum tradiderit regnum Patri suo:" þæt is, "Þonne hé betæcð ríce his Fæder." Hwæt is þæt ríce þæt hé betæcð his Fæder, buton ða halgan menn, ægðer ge weras ge wíf, þa þe hé alysde fram helle-wíte mid his agenum deaðe? Þa he betæcð his agenum Fæder on ende þisre worulde, and hí beoð þonne Godes ríce, and mid Gode on ecnysse rixiað, ægðer ge mid sawle ge mid lichaman, and beoð þonne gelice englum.
Þæt ðridde gebéd is, "Fiat uoluntas tua sicut in celo et in terra:" þæt is, "Geweorðe þín willa on eorðan swa swa on heofonum." Þæt is, Swa swa englas on heofonum þe gehyrsumiað, and mid eallum gemete to ðe geðeodað, swa eac menn þe on eorðan sind, and of eorðan geworhte, beon hí ðinum willan gehyrsume, and to ðe mid ealre geornfulnysse geðeodan. On þam mannum soðlice gewyrð Godes willa, þe to Godes willan gewyrceað. Ure sawul is heofonlic, and ure lichama is eorðlic. Nu bidde we eac mid þisum wordum, þæt Godes willa geweorðe, ægðer ge on ure sawle ge on urum lichaman, þæt ægðer him gehyrsumige, and he ægðer gehealde and gescylde, ge ure sawle ge urne lichaman, fram deofles costnungum.
Þæt feorðe gebéd is, "Panem nostrum cotidianum da nobis hodie:" þæt is, on urum gereorde, "Syle us nu to-dæg urne dæghwamlican hláf." Þæt is on ðrim andgitum to understandenne: þæt hé us sylle fodan urum lichaman, and sylle eac ure sawle þone gastlican hláf. Se gastlica hláf is Godes bebod, þæt we sceolon smeagan dæghwamlice, and mid weorce gefyllan; forðan swa swa se lichama leofað be lichamlicum mettum, swa sceal seo sawul lybban be Godes láre, and be gastlicum smeagungum. Hraðe se lichama aswint and forweornað, gif him bið oftogen his bigleofa: swa eac seo sawul forwyrð, gif heo næfð þone gastlican bigleofan, þæt sind Godes beboda, on þam heo sceal geðeon and beon gegódad. Eac se gastlica hláf is þæt halige husel, mid þam we getrymmað urne geleafan; and ðurh ðæs halgan husles þýgene ús beoð ure synna forgyfene, and we beoð gestrangode ongean deofles costnunge. Þi we sceolon gelomlice mid þam gastlican gereorde ure sawle geclænsian and getrymman. Ne sceal þeah se ðe bið mid healicum synnum fordón, gedyrstlæcan þæt he Godes husel þicge, buton he his synna ær gebete: gif he elles deð, hit bið him sylfum to bealowe geðyged. Se hláf getacnað ðreo ðing, swa swa we cwædon. An is þæs lichaman bígleofa; oðer is ðære sawle; ðridde is þæs halgan husles ðygen. Þyssera ðreora ðinga we sceolon dæghwamlice æt urum Drihtne biddan.
Þæt fifte gebéd is, "Et dimitte nobis debita nostra, sicut et nos dimittimus debitoribus nostris:" þæt is, "Forgif us ure gyltas, swa swa we forgifað þam mannum þe wið us agyltað." We sceolon dón swa swa we on ðisum wordum behatað; þæt is, þæt we beon mildheorte us betwynan, and, for ðære micclan lufe Godes, forgyfan ðam mannum þe wið us agyltað, þæt God Ælmihtig forgyfe us ure synna. Gif we ðonne nellað forgyfan þa lytlan gyltas ðæra manna þe us gegremedon, þone nele eac God us forgyfan ure synna mycele and manega: swa swa Crist sylf cwæð, "Þonne ge standað on eowrum gebédum, forgyfað swa hwæt swa ge habbað on eowrum mode to ænigum men, and eower Fæder, þe on heofonum is, forgyfð eow eowre synna. Gif ge þonne nellað forgyfan mid inweardre heortan þam ðe eow gremiað, þonne eac eower Fæder, ðe on heofonum is, nele eow forgyfan eowre synna; ac he hæt eow gebindan, and on cwearterne settan, þæt is on helle-wíte; and eow ðær deofol getintregað, oðþæt ge habban ealle eowre gyltas geðrowade, oðþæt ge cumon to anum feorðlincge." Is hwæðere getæht, æfter Godes gesetnysse, þæt wise men sceolon settan steore dysigum mannum, swa þæt hi þæt dysig and ða unðeawas alecgan, and þeah ðone man lufigan swa swa agenne broðor.
Þæt sixte gebéd is, "Et ne nos inducas in temptationem:" þæt is, "Ne geðafa, ðu God, þæt we beon gelædde on costnunge." Oðer is costnung, oðer is fandung. God ne costnað nænne mannan; ac hwæðere nán man ne cymð to Godes ríce, buton he sy afandod: forði ne sceole we na biddan þæt God ure ne afandige, ac we sceolon biddan þæt God us gescylde, þæt we ne abreoðon on ðære fandunge. Deofol mót ælces mannes afandigan, hwæðer he aht sy, oððe naht; hwæðer he God mid inweardlicre heortan lufige, oððe he mid híwunge fáre. Swa swa man afandað gold on fyre, swa afandað God þæs mannes mod on mislicum fandungum, hwæðer hé ánræde sy. Genoh wel wát God hu hit getimað on þære fandunge; ac hwæðere se man næfð na mycele geðincðe, buton he afandod sy. Þurh ða fandunge he sceal geðeon, gif he þam costnungum wiðstent. Gif he fealle, he eft astande: þæt is, gif he agylte, he hit georne gebete, and syððan geswíce; forði ne bið nán bót naht, buton þær beo geswicenes. Se man þe gelomlice wile syngian, and gelomlice betan, he gremað God; and swa he swiðor syngað swa he deofle gewyldra bið, and hine þonne God forlæt, and he færð swa him deofol wissað, swa swa tobrocen scíp on sǽ, þe swa færð swa hit se wind drifð. Se goda man swa he swiðor afandod bið swa he rotra bið, and near Gode, oðþæt hé mid fulre geðincðe færð of ðisum life to ðam ecan life. And se yfela swa he oftor on ðære fandunge abryð, swa he forcuðra bið, and deofle near, oðþæt he færð of ðisum life to ðam ecan wite, gif he ær geswican nolde, þaþa he mihte and moste. Forði anbidað God oft þæs yfelan mannes, and læt him fyrst, þæt he his mándæda geswice, and his mód to Gode gecyrre ær his ende, gif he wile. Gif he þonne nele, þæt he beo butan ælcere ladunge swiðe rihtlice to deofles handa asceofen. Forði is nu selre cristenum mannum, þæt hi mid earfoðnyssum and mid geswince geearnian þæt éce ríce and ða écan blisse mid Gode and mid eallum his halgum, ðonne hi mid softnysse and mid yfelum lustum geearnian þa ecan tintrega mid eallum deoflum on helle-wíte.
Þæt seofoðe gebéd is, "Set libera nos a malo:" þæt is, "Ac alys us fram yfele:" alys us fram deofle and fram eallum his syrwungum. God lufað us, and deofol us hatað. God us fett and gefrefrað, and deofol us wile ofslean, gif he mót; ac him bið forwyrned þurh Godes gescyldnysse, gif we us sylfe nellað fordón mid unðeawum. Forði we sceolon forbugan and forseon þone lyðran deoful mid eallum his lotwrencum, forðan ðe him ne gebyrað naht to ús, and we sceolon lufian and filigan urum Drihtne, seðe us lǽt to ðam ecan life.
Seofon gebédu, swa swa we ær sædon, beoð on ðam Pater noster. Þa ðreo forman gebédu beoð us ongunnene on ðysre worulde, ac hí beoð á ungeendode on þære toweardan worulde. Seo halgung þæs mæran naman Godes ongann ús mannum þaþa Crist wearð geflæschamod mid ure menniscnysse; ac seo ylce halgung wunað on ecnysse, forðan ðe we on ðam ecan life bletsiað and herigað æfre Godes naman. And God rixað nu, and his ríce stent æfre butan ende, and Godes willa bið gefremod on ðisum life ðurh góde menn: se ylca willa wunað á on ecnysse. Þa oðre feower gebédu belimpað to ðisum life, and mid þisum life geendiað.
On ðisum lífe we behófiað hláfes, and láre, and husel-ganges. On þam toweardan lífe we ne behófiað nanes eorðlices bigleofan, forðan ðe we þonne mid þam heofonlicum mettum beoð gereordode. Her we behófiað láre and wisdomes. On ðam heofonlican life beoð ealle ful wíse, and on gastlicre lare full geráde, þa ðe nu, þurh wísra manna láre, beoð Godes bebodum underþeodde. And her we behófiað ðæs halgan husles ðygene for ure beterunge, soðlice on ðære heofonlican wununge we habbað mid us Cristes lichaman, mid þam he rixað on ecnysse.
On þyssere worulde we biddað ure synna forgyfenysse, and na on þære toweardan. Se man ðe nele his synna behreowsian on his life, ne begyt he nane forgyfenysse on ðam toweardan. And on ðisum life we biddað þæt God us gescylde wið deofles costnunga, and us alyse fram yfele. On ðam ecan life ne bið nán costnung ne nán yfel; forði ðær ne cymð nán deofol ne nán yfel mann, ðe us mæge dreccan oððe derian. Þær beoð geþwære sawul and lichama, þe nu on ðisum life him betweonan winnað. Ðær ne bið nán untrumnys, ne geswinc, ne wana nanre gódnysse, ac Crist bið mid ús eallum, and ús ealle ðing deð, butan edwite, mid ealre blisse.
Crist gesette þis gebéd, and swa beleac mid feawum wordum, þæt ealle ure neoda, ægðer ge gastlice ge lichamlice, ðæron sind belocene; and þis gebéd he gesette eallum cristenum mannum gemænelice. Ne cwyð na on ðam gebéde, 'Min Fæder, þu ðe eart on heofonum,' ac cwyð, "Ure Fæder;" and swa forð ealle ða word ðe þær-æfter fyligað sprecað gemænelice be eallum cristenum mannum. On ðam is geswutelod hu swiðe God lufað ánnysse and geþwærnysse on his folce. Æfter Godes gesetnysse ealle cristene men sceoldon beon swa geðwære swilce hit án man wære: forði wa ðam men þe ða annysse tobrycð. Swa swa we habbað on anum lichaman manega lima, and hi ealle ánum heafde gehyrsumiað, swa eac we sceolon manega cristene men Criste on ánnysse gehyrsumian; forðon þe he is ure heafod, and we synd his lima. We magon geseon on urum agenum lichaman hú ælc lim oðrum þenað. Þa fét berað ealne ðone lichaman, and ða eagan lædað ða fét, and þa handa gearciað ðone bigleofan. Hraðe lið þæt heafod adúne, gif þa fét hit ne feriað; and hraðe ealle ða lima togædere forweorðað, gif þa handa ne doð þone bigleofan þam muðe. Swa eac se ríca man, þe sitt on his heahsetle, hraðe geswicð he his gebeorscipes, gif ða ðeowan geswicað ðæra teolunga. Beo se ríca gemyndig þæt he sceal ealra ðæra góda þe him God alænde agyldan gescead hu he}} ða atuge.
Se bið ðin hand oððe ðin fót, seðe þe ðine neoda deð. Se bið þin eage, seðe þe wisdom tæcð, and on rihtne weg þe gebrincð. Se ðe þe múndað swa swa fæder, he bið swylce hé ðin heafod sy. Ealswa wel behófað þæt heafod þæra oðera lima, swa swa ða lima behófiað þæs heafdes. Gif án lim bið untrum, ealle ða oðre þrowiað mid þam anum. Swa we sceolon eac, gif bið an ure geferena on sumre earfoðnysse, ealle we sceolon his yfel besárgian, and hógian embe ða bote, gif we hit gebetan magon. And on eallum ðingum we sceolon healdan sibbe and annysse, gif we willað habban þa micclan geðincðe þæt we beon Godes bearn, seðe on heofonum is, on ðære he rixað mid eallum his halgum on ealra worulda woruld on ecnysse. Amen.
FERIA IIII.

DE FIDE CATHOLICA.

Ælc cristen man sceal æfter rihte cunnan ægðer ge his Pater noster ge his Credan. Mid þam Pater nostre he sceal hine gebiddan, mid ðam Credan he sceal his geleafan getrymman. We habbað gesæd embe þæt Pater noster, nu we wyllað secgan eow þone geleafan þe on ðam Credan stent, swa swa se wísa Augustinus be ðære Halgan Þrynnysse trahtnode.
An Scyppend is ealra ðinga, gesewenlicra and ungesewenlicra; and we sceolon on hine gelyfan, forðon ðe hé is soð God and ána Ælmihtig, seðe næfre ne ongann ne anginn næfde; ac he sylf is anginn, and he eallum gesceaftum anginn and ordfruman forgeaf, þæt hí beon mihton, and þæt hí hæfdon agen gecynd, swa swa hit þære godcundlican fadunge gelicode. Englas he worhte, þa sind gastas, and nabbað nænne lichaman. Menn he gesceop mid gaste and mid lichaman. Nytenu and deor, fixas and fugelas he gesceop on flæsce butan sáwle. Mannum he gesealde uprihtne gang; ða nytenu he lét gán alotene. Mannum he forgeaf hláf to bigleofan, and þam nytenum gærs.
Nu mage ge, gebroðru, understandan, gif ge wyllað, þæt twa ðing syndon: án is Scyppend, oðer is gesceaft. He is Scyppend seðe gesceop and geworhte ealle ðing of nahte. Þæt is gesceaft þæt se soða Scyppend gesceop. Þæt sind ærest heofonas, and englas þe on heofonum wuniað, and syððan þeos eorðe mid eallum ðam ðe hire on eardiað, and sǽ mid eallum ðam þe hyre on swymmað. Nu ealle ðas ðing synd mid anum naman genemnode, gesceaft. Hi næron æfre wunigende, ac God hi gesceop. Þa gesceafta sind fela. An is se Scyppend þe hi ealle gesceop, se ana is Ælmihtig God. He wæs æfre, and æfre he bið þurhwunigende on him sylfum and ðurh hine sylfne. Gif he ongunne and anginn hæfde, butan tweon ne mihte he beon Ælmihtig God; soðlice þæt gesceaft ðe ongann and gesceapen is, næfð nane godcundnysse; forði ælc edwist þætte God nys, þæt is gesceaft; and þæt þe gesceaft nis, þæt is God.
Se God wunað on Ðrynnysse úntodæledlic, and on ánnysse ánre Godcundnysse, soðlice oðer is se Fæder, oðer is se Sunu, oðer is se Halga Gast; ac þeah-hwæðere ðæra ðreora is án Godcundnys, and gelíc wuldor, and efen-ece mægenðrymnys. Ælmihtig God is se Fæder, Ælmihtig God is se Sunu, Ælmihtig God is se Halga Gast; ac þeah-hwæðere ne sind ðry Ælmihtige Godas, ac án Ælmihtig God. Ðry hí sind on hadum and on naman, and án on Godcundnysse. Þry, forði þe se Fæder bið æfre Fæder, and se Sunu bið æfre Sunu, and se Halga Gast bið æfre Halig Gast; and hyra nán ne awent næfre of ðam ðe he is. Nu habbað ge gehyred þa Halgan Þrynnysse; ge sceolon eac gehyran ða soðan Annysse.
Soðlice se Fæder, and se Sunu, and se Halga Gast, habbað áne Godcundnysse, and án gecynd, and án weorc. Ne worhte se Fæder nán ðing ne ne wyrcð, butan ðam Suna, oððe butan þam Halgan Gaste. Ne heora nán ne wyrcð nán ðing butan oðrum; ac him eallum is án weorc, and án rǽd, and án willa. Æfre wæs se Fæder, and æfre wæs se Sunu, and æfre wæs se Halga Gast án Ælmihtig God. Se is Fæder, seðe nis naðer ne geboren ne gesceapen fram nanum oðrum. Se is Fæder geháten, forðan ðe he hæfð Sunu, ðone ðe he of him sylfum gestrynde, butan ælcre meder. Se Fæder is God of nanum Gode. Se Sunu is God of ðam Fæder Gode. Se Halga Gast is God forðstæppende of ðam Fæder and of ðam Suna. Þas word sind sceortlice gesæde, and eow is neod þæt we hi swutelicor eow onwreon.
Hwæt is se Fæder? Ælmihtig Scyppend, na geworht ne acenned, ac hé sylf gestrynde Bearn him sylfum efen-ece. Hwæt is se Sunu? He is ðæs Fæder Wisdom, and his Word, and his Miht, þurh ðone se Fæder gesceop ealle ðing and gefadode. Nis se Sunu na geworht ne gesceapen, ac he is acenned. Acenned he is, and þeah-hwæþere he is efen-eald and efen-ece his Fæder. Nis na swa on his acennednysse swa swa bið on ure acennednysse. Þonne se mann sunu gestrynð, and his cild acenned bið, þonne bið se fæder mara, and se sunu læssa. Hwí swa? Forði þonne se sunu wyxð, þonne ealdað se fæder. Ne fintst þu na gelice on mannum fæder and sunu. Ac ic ðe sylle bysne, hu ðu Godes acennednysse þy bet understandan miht. Fyr acenð of him beorhtnysse, and seo beorhtnys is efen-eald þam fyre. Nis na þæt fyr of ðære beorhtnysse, ac seo beorhtnys is of ðam fyre. Þæt fyr acenð þa beorhtnysse, ac hit ne bið næfre butan ðære beorhtnysse. Nu ðu gehyrst þæt seo beorhtnys is ealswa eald swa þæt fyr þe heo of cymð; geðafa nu forði þæt God mihte gestrynan ealswa eald Bearn, and ealswa ece swa he sylf is. Se ðe mæg understandan þæt ure Hælend Crist is on ðære Godcundnysse ealswa eald swa his Fæder, hé ðancige þæs Gode, and blissige. Seðe understandan ne mæg, he hit sceal gelyfan, þæt he hit understandan mæge; forðan þæs witegan word ne mæg beon aídlod, ðe þus cwæð, "Buton ge hit gelyfan, ne mage ge hit understandan." Nu habbað ge gehyred þæt se Sunu is of ðam Fæder butan ælcum anginne; forðan ðe he is þæs Fæder Wisdom, and he wæs æfre mid þam Fæder, and æfre bið.
Uton nu gehyran be ðan Halgan Gaste, hwæt he sý. He is se Willa and seo soðe Lufu þæs Fæder and þæs Suna, ðurh ðone sind ealle ðing gelíffæste and gehealdene, be ðam is þus gecweden, "Godes Gast gefylð ealne ymbhwyrft middangeardes, and he hylt ealle ðing, and he hæfð ingehýd ælces gereordes." Nis hé geworht, ne gesceapen, ne acenned, ac hé is forðstæppende, þæt is ofgangende, of ðam Fæder and of ðam Suna, þam hé is gelic and efen-ece. Nis se Halga Gast na Sunu, forðan ðe hé nis na acenned, ac hé gæð of ðam Fæder and of ðam Suna gelice; forðan ðe hé is heora beigra Willa and Lufu. Crist cwæð þus be him on his godspelle, "Se Frofor-gást, þe ic eow asendan wille, Gast ðære soðfæstnysse, ðe of minum Fæder gæð, he cyð gecyðnysse be me." Þæt is, He is min gewita þæt ic eom Godes Sunu. And eac se rihta geleafa us tæcð, þæt we sceolon gelyfan on ðone Halgan Gast: he is se liffæstenda God, se gæð of ðam Fæder and of ðam Suna. Hu gæð hé of him? Se Sunu is þæs Fæder Wisdom, æfre of ðam Fæder; and se Halga Gast is heora beigra Willa, æfre of him bám. Is forði þonne án Fæder, seðe æfre is Fæder, and án Sunu, seðe æfre bið Sunu, and án Halig Gast, seðe æfre is Halig Gast.
Æfre wæs se Fæder, butan anginne; and æfre wæs se Sunu mid þam Fæder, forðan ðe he is þæs Fæder Wisdom; æfre wæs se Halga Gast, seðe is heora beigra Willa and Lufu. Nis se Fæder of nanum oðrum, ac he wæs æfre. Se Sunu is acenned of ðam Fæder, ac he wæs æfre on ðæs Fæder bosme, forðan ðe he is his Wisdom, and he is of ðam Fæder eal þæt he is. Æfre wæs se Halga Gast, forðan ðe he is, swa we ǽr cwædon, Willa and soð Lufu þæs Fæder and ðæs Suna; soðlice willa and lufu getacniað an ðing: þæt þæt þu wylt, þæt ðu lufast; and þæt þæt ðu nelt, þæt ðu ne lufast.
Seo sunne ðe ofer us scinð is lichamlic gesceaft, and hæfð swa-ðeah ðreo agennyssa on hire: an is seo lichamlice edwist, þæt is ðære sunnan trendel; oðer is se leoma oððe beorhtnys æfre of ðære sunnan, seoðe onliht ealne middangeard; þridde is seo hætu, þe mid þam leoman cymð to ús. Se leoma is æfre of ðære sunnan, and æfre mid hire; and ðæs Ælmihtigan Godes Sunu is æfre of ðam Fæder acenned, and æfre mid him wunigende; be ðam cwæð se apostol, þæt he wære his Fæder wuldres beorhtnys. Ðære sunnan hætu gæð of hire and of hire leoman; and se Halga Gast gæð æfre of ðam Fæder and of þam Suna gelice; be ðam is þus awriten, "Nis nán þe hine behydan mæge fram his hætan."
Fæder, and Sunu, and Halig Gast ne magon beon togædere genamode, ac hí ne beoð swa-þeah nahwár totwæmede. Nis se Ælmihtiga God na ðryfeald, ac is Ðrynnys. God is se Fæder, and se Sunu is God, and se Halga Gast is God: na ðry Godas, ac hí ealle ðry án Ælmihtig God. Se Fæder is eac wisdom of nanum oðrum wisdome. Se Sunu is wisdom of ðam wisan Fæder. Se Halga Gast is wisdom. Ac ðeah-hwæðere hí sind ealle ætgædere án wisdom. Eft se Fæder is soð lufu, and se Sunu is soð lufu, and se Halga Gast is soð lufu; and hí ealle ætgædere án God and án soð lufu. Eac swilce is se Fæder gast and halig, and se Sunu is gast and halig untwylice; þeah-hwæðere se Halga Gast is synderlice geháten Halig Gast, þæt þæt hí ealle ðry sind gemænelice.
Swa micel gelicnys is on ðyssere Halgan Ðrynnysse, þæt se Fæder nis na mare þonne se Sunu on ðære Godcundnysse; ne se Sunu nis na mare þonne se Halgan Gast; ne nan heora án nis na læsse þonne eall seo Ðrynnys. Swa hwær swa heora án bið, þær hí beoð ealle ðry, æfre án God untodæledlic. Nis heora nán máre þonne oðer, ne nán læssa ðonne oðer; ne nán beforan oðrum, ne nán bæftan oðrum; forðan swa hwæt swa læsse bið þonne God, þæt ne bið na God; þæt þæt lator bið, þæt hæfð anginn, ac God næfð nán anginn. Nis na se Fæder ana Ðrynnys, oððe se Sunu Ðrynnys, oððe se Halga Gast Ðrynnys, ac þas ðry hadas sindon án God on anre Godcundnysse. Þonne ðu gehyrst nemnan þone Fæder, þonne understenst ðu þæt he hæfð Sunu. Eft, þonne þu cwyst Sunu, þu wast, butan tweon, þæt he hæfð Fæder. Eft, we gelyfað þæt se Halga Gast is ægðer ge ðæs Fæder ge ðæs Suna Gast.
Ne bepæce nán man hine sylfne, swa þæt he secge oððe gelyfe þæt ðry Godas syndon; oððe ænig hád on þære Halgan Þrynnysse sy unmihtigra þonne oðer. Ælc ðæra þreora is God, þeah-hwæðere hí ealle án God; forðan ðe hí ealle habbað án gecynd, and áne godcundnysse, and áne edwiste, and án geðeaht, and án weorc, and áne mægenðrymnysse, and gelíc wuldor, and efen-ece ríce. Is hwæðere se Sunu ana geflæschamod and geboren to men, of ðam halgan mædene Marian. Ne wearð se Fæder mid menniscnysse befangen, ac hwæðere hé asende his Sunu to ure alysednysse, and him æfre mid wæs, ægðer ge on life ge on ðrowunge, and on his æriste, and on his upstige. Eac eal Godes gelaðung andet, on ðam rihtum geleafan, þæt Crist is acenned of ðam clænan mædene Marian, and of ðam Halgan Gaste. Nis se Halga Gast þeah-hwæðere Cristes Fæder; ne nán cristen man þæt næfre ne sceal gelyfan: ac se Halga Gast is Willa þæs Fæder and ðæs Suna; forði þonne swiðe rihtlice is awriten on urum geleafan, þæt Cristes menniscnys wearð gefremmed þurh ðone Halgan Willan.
Beheald þas sunnan mid gleawnysse, on ðære is, swa we ær cwædon, hætu and beorhtnys; ac seo hætu drygð, and seo beorhtnys onlyht. Oðer ðing deð seo hætu, and oðer seo beorhtnys; and ðeah ðe hí ne magon beon totwæmde: belimpð, hwæðere ðeah, seo hæðung to ðære hætan, and seo onlihting belimpð to ðære beorhtnysse. Swa eac Crist ana underfeng ða menniscnysse, and na se Fæder, ne se Halga Gast: þeah-hwæðere hí wæron æfre mid him on eallum his weorcum and on ealre his fare.
We sprecað ymbe God, deaðlice be Undeaðlicum, tyddre be Ælmihtigum, earmingas be Mildheortum; ac hwá mæg weorðfullice sprecan be ðam ðe is únasecgendlic? He is butan gemete, forðy ðe he is æghwær. He is butan getele, forðon ðe he is æfre. He is butan héfe, forðon þe he hylt ealle gesceafta butan geswince; and he hí ealle gelogode on þam ðrim ðingum, þæt is on gemete, and on getele, and on héfe. Ac wite ge þæt nán man ne mæg fullice embe God sprecan, þonne we furðon þa gesceafta þe he gesceop ne magon asmeagan, ne areccan. Hwá mæg mid wordum ðære heofenan freatewunge asecgan? Oððe hwá ðære eorðan wæstmbærnysse? Oððe hwá herað genihtsumlice ealra tida ymbhwyrft? Oððe hwá ealle oðre ðing, þonne we furðon þa lichomlican ðing, þe we onlociað, ne magon fullice befón mid ure gesihðe? Efne ðu gesihst ðone mannan beforan ðe, ac on ðære tide þe ðu his neb gesihst, þu ne gesihst na his hricg. Ealswa, gif ðu sumne clað sceawast, ne miht ðu hine ealne togædere geseon, ac wenst abutan, þæt ðu ealne hine geseo. Hwylc wundor is, gif se Ælmihtiga God is unasecgendlic and unbefangenlic, seðe æghwær is eall, and nahwar todæled?
Nu smeað sum undeopðancol man, hu God mæge beón æghwær ætgædere, and nahwar todæled. Beheald þas sunnan, hu heage heo astihð, and hu heo asent hyre leoman geond ealne middangeard, and hu heo onliht ealle ðas eorðan þe mancynn on-eardað. Swa hraðe swa heo up-asprincð on ærne merigen, heo scinð on Hierusalem, and on Romebyrig, and on ðisum earde, and on eallum eardum ætgædere; and hwæðere heo is gesceaft, and gæð be Godes dihte. Hwæt wenst ðu hu miccle swiðor is Godes andweardnys, and his miht, and his neosung æghwær. Him ne wiðstent nan ðing, naðer ne stænen weall ne bryden wáh, swa swa hi wiðstandað þære sunnan. Him is nan ðing digle ne uncuð. Þu gesceawast ðæs mannes neb, and God sceawað his heortan. Godes gast afandað ealra manna heortan; and ða ðe on hine gelyfað and hine lufiað, þa he clænsað and gegladað mid his neosunge, and ðæra ungeleaffulra manna heortan he forbyhð and onscunað.
Wite eac gehwá, þæt ælc man hæfð þreo ðing on him sylfum untodæledlice and togædere wyrcende, swa swa God cwæð, þaþa hé ærest mann gesceop. He cwæð, "Uton gewyrcean mannan to ure gelicnysse." And hé worhte ða Adám to his anlicnysse. On hwilcum dæle hæfð se man Godes anlicnysse on him? On þære sawle, na on ðam lichaman. Þæs mannes sawl hæfð on hire gecynde þære Halgan Þrynnysse anlicnysse; forðan þe heo hæfð on hire ðreo ðing, þæt is gemynd, and andgit, and willa. Þurh þæt gemynd se man geðencð þa ðing ðe he gehyrde, oþþe geseah, oþþe geleornode. Þurh þæt andgit he understént ealle ða ðing ðe he gehyrð oððe gesihð. Of ðam willan cumað geðohtas, and word, and weorc, ægðer ge yfele ge gode. An sawul is, and an líf, and an edwist, seoðe hæfð þas ðreo ðing on hire togædere wyrcende untodæledlice; forði þær þæt gemynd bið þær bið þæt andgit and se willa, and æfre hí beoð togædere. Þeah-hwæðere nis nan ðæra ðreora seo sawul, ac seo sawul þurh þæt gemynd gemanð, þurh þæt andgit heo understent, þurh ðone willan heo wile swa hwæt swa hire licað; and heo is hwæðere án sawl and án líf. Nu hæfð heo forði Godes anlicnysse on hire, forðan ðe heo hæfð þreo ðing on hire untodæledlice wyrcende. Is hwæðere se man án man, and na ðrynnys: God soðlice, Fæder and Sunu and Hálig Gast, þurhwunað on ðrynnysse hada, and on annysse anre godcundnysse. Nis na se man on ðrynnysse wunigende, swa swa God, ac he hæfð hwæðere Godes anlicnysse on his sawle þurh ða ðreo ðing þe we ær cwædon.
Arrius hatte an gedwolman, se flát wið ænne bisceop þe wæs genemned Alexander, wís and riht-gelyfed. Þa cwæð se gedwolman þæt Crist, Godes Sunu, ne mihte na beon his Fæder gelic, ne swa mihtig swa he; and cwæð, þæt se Fæder wære ær se Sunu, and nam bysne be mannum, hu ælc sunu bið gingra þonne se fæder on ðisum life. Þa cwæð se halga bisceop Alexander him togeanes, "God wæs æfre, and æfre wæs his Wisdom of him acenned, and se Wisdom is his Sunu, ealswa mihtig swa se Fæder." Þa begeat se gedwola þæs caseres fultum to his gedwylde, and cwæð gemót ongean ðone bisceop, and wolde gebigan eal þæt folc to his gedwyldum. Þa wacode se bisceop ane niht on Godes cyrcan, and clypode to his Drihtne, and ðus cwæð, "Ðu Ælmihtiga God, dém rihtne dóm betwux me and Arrium." Hi comon ða þæs on mergen to ðam gemote. Þa cwæð se gedwola to his geferum, þæt he wolde gán embe his neode forð. Þaða he to gange cóm and he gesǽt, þa gewand him út eall his innewearde æt his setle, and he sæt þær dead. Þa geswutulode God þæt he wæs swa geæmtogod on his innoðe swa swa he wæs ǽr on his geleafan. He wolde dón Crist læssan þonne he is, and his godcundnysse wurðmynt wanian; þa wearð him swa bysmorlic deað geseald swa swa he wel wyrðe wæs.
Oðer gedwolman wæs se hatte Sabellius. He cwæð, þæt se Fæder wære, þaþa he wolde, Fæder; and eft, ðaða he wolde, he wære Sunu; and eft, ðaða he wolde, wære Hálig Gast; and wære forði án God. Þa forwearð eac þes gedwola mid his gedwylde.
Nu eft þæt Iudeisce folc ðe Crist ofslogon, swa swa hé sylf wolde and geðafode, secgað þæt hí willað gelyfan on þone Fæder, and na on ðone Sunu ðe hyra magas ofslogon. Heora geleafa is naht, and hi forði losiað. For ure alysednysse Crist geðafode þæt hí hine ofslogon. Hit ne mihte eal mancynn gedón, gif he sylf nolde; ac se Halga Fæder gesceop and geworhte mancyn þurh his Sunu, and he wolde eft þurh ðone ylcan us alysan fram helle-wíte, ðaða we forwyrhte wæron. Buton ælcere ðrowunge he mihte us habban, ac him ðuhte þæt unrihtlic. Ac se deofol forwyrhte hine sylfne, ðaða hé tihte þæt Iudeisce folc to ðæs Hælendes slege, and we wurdon alysede, þurh his unscyldigan deað, fram ðam ecan deaðe.
We habbað þone geleafan ðe Crist sylf tæhte his apostolum, and hi eallum mancynne; and ðone geleafan God hæfð mid manegum wundrum getrymmed and gefæstnod. Ærest Crist ðurh hine sylfne dumbe and deafe, healte and blinde, wode and hreoflige gehælde, and ða deadan to lífe arærde: syððan, þurh his apostolas and oðre halige men, þas ylcan wundra geworhte. Nu eac on urum timan, gehwær þær halige men hí restað, æt heora deadum banum God wyrcð fela wundra, to ði þæt he wile folces geleafan mid þam wundrum getrymman. Ne wyrcð God na þas wundra æt nanes Iudeisces mannes byrgene, ne æt nanes oðres gedwolan, ac æt riht-gelyfedra manna byrgenum, ða ðe gelyfdon on ða Halgan Ðrynnysse, and on soð Annysse anre Godcundnysse.
Wite gehwá eac, þæt nan man ne mot beon tuwa gefullod; ac gif se man æfter his fulluhte aslide, we gelyfað þæt he mæge beon gehealden, gif he his synna mid wope behreowsiað, and be lareowa tæcunge hí gebet. We sceolon gelyfan þæt ælces mannes sawul bið þurh God gesceapen, ac hwæðere heo ne bið na of Godes agenum gecynde. Þæs mannes lichaman antimber bið of ðam fæder and of ðære meder, ac God gescypð þone lichaman of ðam antimbre, and asent on þone lichaman sawle. Ne bið seo sawl nahwar wunigende ǽror, ac God hí gescypð þærrihte, and beset on ðone lichaman, and læt hí habban agenne cyre, swa heo syngige swa heo synna forbuge. Þeah-hwæðere heo behófað æfre Godes fultumes, þæt heo mæge synna forbugan, and eft to hyre Scyppende gecuman þurh gode geearnunga; forðon ðe nan man ne deð butan Gode nan ðing to góde.
Eac we sceolon gelyfan þæt ælc lichama ðe sawle underfeng sceal arisan on domes dæge mid þam ylcum lichaman þe he nu hæfð, and sceal onfón edlean ealra his dæda: þonne habbað ða gódan ece líf mid Gode, and he sylð þa méde ælcum be his geearnungum. Þa synfullan beoð on helle-wite á ðrowigende, and heora wite bið eac gemetegod ælcum be his ge-earnungum. Uton forði geearnian þæt ece líf mid Gode þurh ðisne geleafan, and ðurh gode geearnunga, seðe þurhwunað on Ðrynnysse án Ælmihtig God áá on ecnysse. Amen.
SERMO IN ASCENSIONE DOMINI.

⁠Primum quidem sermonem feci: et reliqua.
Lucas se Godspellere ús manode on ðisre pistol-rædinge, þus cweðende, "Se Hælend, middangeardes Alysend, æteowde hine sylfne cucenne his gingrum, æfter his þrowunge and his æriste, on manegum ðrafungum, geond feowertig daga, and him to spræc ymbe Godes rice, samod mid him reordigende: and bebead him þæt hi of ðære byrig Hierusalem ne gewiton, ac þæt hi ðær anbidedon his Fæder behátes, he cwæð, þe ge of minum muðe gehyrdon. Forðan ðe Iohannes se Fulluhtere gefullode on wætere, and ge beoð gefullode on ðam Halgan Gaste nu æfter feawum dagum. Eornostlice seo gegaderung his leorning-cnihta cwæð ða ánmodlice, Drihten leof, wilt ðu nu gesettan ende þysre worulde? He him andwyrde, Nis na eow to gewitenne ða tíd oððe ða hand-hwile þe min Fæder gesette þurh his mihte: ac ge underfoð þæs Halgan Gastes mihte, and ge beoð mine gewitan on Iudea lande, and on eallum middangearde, oð þæt endenexte land. And hé lædde hí ða út of ðære byrig up to anre dune ðe is gecweden mons Oliueti, and hi gebletsode up-ahafenum handum. Þa mid þære bletsunge ferde hé to heofonum, him on locigendum; and þæt heofonlice wolcn leat wið his, and hine genam fram heora gesihðum."
"Ðaða hi up to heofonum starigende stodon, ða gesawon hi ðær twegen englas on hwitum gerelan, þus cweðende, Ge Galileisce weras, hwi stande ge ðus starigende wið heofenas weard? Se Hælend, þe is nu genumen of eowrum gesihðum to heofonum, swa he cymð eft swa swa ge gesawon þæt he to heofonum astáh. Hi ða gecyrdon to ðære byrig Hierusalem mid micelre blisse, and astigon upp on ane upfleringe, and þær wunedon oð Pentecosten on gebedum and on Godes herungum, oðþæt se Halga Gast him to com, swa swa se æðela Cyning him ær behét."
"On ðyssere geferrædene wæron Petrus and Iohannes, Iacob and Andreas, Philippus and Thomas, Bartholomeus and Matheus, se oðer Iacob and Simon, se oðer Iudas and Maria þæs Hælendes modor, and gehwilce oðre, ægðer ge weras ge wíf. Eal seo menigu wæs an hund manna and twentig, anmodlice on gebedum wunigende."
Se Hælend tæhte ða halgan lare his leorning-cnihtum ær his ðrowunge, and æfter his æriste he wæs wunigende betwux him þas feowertig daga, fram ðære halgan Easter-tide oð þisne dægðerlican dæg, and on manegum wisum ðrafode and afandode his gingran, and ge-edlæhte þæt þæt he ær tæhte, to fulre lare and rihtum geleafan. He gereordode hine æfter his æriste, na forði þæt he syððan eorðlices bigleofan behófode, ac to ði þæt he geswutelode his soðan lichaman. He æt þurh mihte, na for neode. Swa swa fyr fornimð wæteres dropan, swa fornam Cristes godcundlice miht ðone geðigedan mete. Soðlice æfter ðam gemænelicum æriste ne behófiað ure lichaman nanre strangunge eorðlicra metta, ac se Hælend us deð ealle ure neoda mid heofenlicum ðingum, and we beoð mid wuldre gewelgode, and mihtige to gefremmenne swa hwæt swa us licað, and we beoð ful swyfte to farenne geond ealle wídgylnyssa Godes rices.
He behét his gingrum nu and gelome þæt he wolde him sendan þone Halgan Gast, and þus cwæð, "Þonne he cymð he eow tiht and gewissað to eallum ðam ðingum ðe ic eow sæde." Þa com se Halga Gast on fyres hiwe to ðam halgum hyrede on þam endleoftan dæge Cristes upstiges, and hi ealle onælde mid úndergendlicum fyre, and hí wurdon afyllede mid þære heofonlican láre, and cuðon ealle woruldlice gereord, and bodedon unforhtlice geleafan and fulluht ricum and reðum.
Se halga heap befrán Crist, hwæðer he wolde on ðam timan þisne middangeard geendian. He ða cwæð him to andsware, "Nis na eower mǽð to witenne þone timan, þe min Fæder þurh his mihte gesette." He cwæð eac on oðre stowe, "Nát nán man ðone dæg ne ðone timan ðysre worulde geendunge, ne englas, ne nan halga, buton Gode anum." Þeah-hwæðere, be ðam tacnum þe Crist sæde, we geseoð þæt seo geendung is swiðe gehende, þeah ðe heo us uncuð sy.
Þa apostoli wæron gewitan Cristes weorca, forðan ðe hí bodedon his ðrowunge, and his ærist, and upstige, ærst Iudeiscre ðeode, and syððan becom heora stemn to ælcum lande, and heora word to gemærum ealles ymbhwyrftes; forðan ðe hí awriton Cristes wundra, and ða bec þurhwuniað on cristenre ðeode, ægðer ge ðær þær ða apostoli lichamlice bodedon, ge þær ðær hí na ne becomon.
Ealle gesceafta ðeniað heora Scyppende. Þaþa Crist acenned wæs, þa sende seo heofen niwne steorran, ðe bodade Godes acennednysse}}. Eft, ðaða he to heofonum astah, þa abeah þæt heofonlice wolcn wið his, and hine underfeng: na þæt þæt wolcn hine ferede, forðan ðe he hylt heofona ðrymsetl, ac he siðode mid þam wolcne of manna gesihðum. Þær wæron ða gesewene twegen englas on hwitum gyrelum. Eac swilce on his acennednysse wæron englas gesewene; ac þæt halige godspel ne ascyrde hu hi gefreatwode wæron; forðan ðe God com to us swiðe eadmod. On his upstige wæron gesewene englas mid hwitum gyrlum geglengede. Bliss is getacnod on hwitum reafe, forðon ðe Crist ferde heonon mid micelre blisse and mid micclum ðrymme. On his acennednysse wæs geðuht swilce seo Godcundnys wære geeadmet, and on his upstige wæs seo menniscnys ahafen and gemærsod. Mid his upstige is adylegod þæt cyrographum ure geniðerunge, and se cwyde ure brosnunge is awend.
Þaða Adam agylt hæfde, þa cwæð se Ælmihtiga Wealdend him to, "Þu eart eorðe, and þu gewenst to eorðan. Ðu eart dust, and þu gewenst to duste." Nu to-dæg þæt ylce gecynd ferde unbrosnigendlic into heofenan rice. Þa twegen englas sædon þæt Crist cymð swa swa he uppferde, forðan ðe he bið gesewen on ðam micclum dome on menniscum hiwe, þæt his slagan hine magon oncnawan, þe hine ær to deaðe gedydon, and eac ða ðe his lare forsawon, þæt hi ðonne rihtlice onfón þæt ece wite mid deofle. Þæt halige gewrit cwyð, "Tollatur impius ne uideat gloriam Dei:" "Sy ðam arleasan ætbroden seo gesihð Godes wuldres." Ne geseoð þa arleasan Cristes wuldor, ðe hine ær on life forsawon, ac hi geseoð þonne egefulne þone ðe hi eadmodne forhygedon.
Recumbentibus undecim discipulis: et reliqua. We habbað nu geræd Lucas gesetnysse embe Cristes upstige; nu wende we ure smeagunge to ðam oðrum godspellere Marcum, þe cwæð on ðisum dægðerlicum godspelle, þæt se Hælend æteowde hine sylfne his apostolum and cidde him, forðan ðe hi noldon æt fruman gelyfan his æristes of deaðe, ðaða hit him gecydd wæs. Þa cwæð se Wealdend to his gingrum, "Farað geond ealne middangeard, and bodiað godspel eallum gesceafte: seðe gelyfð and bið gefullod, se bið gehealden; se ðe ne gelyfð, he bið genyðerod. Ðas tacnu fyligað þam mannum þe gelyfað," etc. Þis godspel is nu anfealdlice gesǽd, ac we willað nu, æfter Gregories trahtnunge, þa digelnysse eow onwreón.
Ðæra apostola tweonung be Cristes æriste næs na swa swiðe heora ungeleaffulnys, ac wæs ure trumnys. Læs us fremodon þa ðe hraðe gelyfdon, ðonne ða þe twynigende wæron; forðan ðe hi sceawedon and grapodon ða dolhswaðu Cristes wunda, and swa adræfdon ealle twynunga fram ure heortan. Þa ðreade se Hælend his leorning-cnihta twynunge, ðaða hé lichamlice hí forlætan wolde, to ði þæt hí gemyndige wæron ðæra worda þe hé on his siðe him sæde. He cwæð þa, "Farað geond ealne middangeard, and bodiað godspel eallum gesceafte." Godspel is us to gehyrenne, and ðearle lufigendlic, þæt we moton forbugan helle-wite and ða hreowlican tintrega þurh ðæs Hælendes menniscnysse, and becuman to engla werode þurh his eadmodnysse. He cwæð, "Bodiað eallum gesceafte:" ac mid þam naman is se mann ána getacnod. Stanas sind gesceafta, ac hí nabbað nan líf, ne hí ne gefredað. Gærs and treowa lybbað butan felnysse; hí ne lybbað na ðurh sawle, ac ðurh heora grennysse. Nytenu lybbað and habbað felnysse, butan gesceade: hí nabbað nan gescead, forðan ðe hí sind sawullease. Englas lybbað, and gefredað, and tosceadað. Nu hæfð se mann ealra gesceafta sum ðing. Him is gemæne mid stanum, þæt he beo wunigende; him is gemæne mid treowum, þæt he lybbe; mid nytenum, þæt he gefrede; mid englum, þæt he understande. Nu is se mann gecweden 'eall gesceaft,' forðan ðe he hæfð sum ðing gemæne mid eallum gesceafte. Þæt godspel bið gebodad eallum gesceafte, þonne hit bið ðam menn anum gebodad, forðan ðe ealle eorðlice þing sind gesceapene for ðam men anum, and hí ealle habbað sume gelicnysse to ðam men, swa swa we ær sædon.
"Se ðe gelyfð, and bið gefullod, he bið gehealden; and se ðe ne gelyfð, he bið geniðerod." Se geleafa bið soð seðe ne wiðcwyð mid þweorum ðeawum þæt þæt he gelyfð; be ðam cwæð Iohannes se apostol, "Se ðe cwyð þæt he God cunne, and his beboda ne hylt, he is leas." Eft cwyð se apostol Iacobus, "Se geleafa ðe bið butan godum weorcum, se bið dead." Eft he cwæð, "Hwæt fremað þe þæt ðu hæbbe geleafan, gif ðu næfst ða godan weorc? Ne mæg se geleafa ðe gehealdan butan ðam weorcum. Deoflu gelyfað, ac hí forhtiað." Þa deoflu gesawon Crist on ðisum life on ðære menniscnysse, ac hi feollon to his fotum, and hrymdon, and cwædon, "Þu eart Godes Sunu, forði ðu come þæt ðu woldest us fordón." Se man ðe nele gelyfan on God, ne nænne Godes ege næfð, he bið wyrsa þonne deofol. Se ðe gelyfð, and hæfð ege, and nele ðeah-hwæðere gód wyrcan, se bið þonne deoflum gelic.
In quodam tractu, qui estimatur Sci Hilarii fuisse, sic inuenimus scriptum, sicut Anglice hic interpretauimus, et ad testimonium ipsam Latinitatem posuimus: "Demones credunt et contremescunt; qui autem non credit, et non contremescit demonibus deterior est: qui autem credit, et contremescit, et ueritatem operibus non agit demonibus similis est." Se ðe rihtlice gelyfð, and rihtlice his lif leofað, and mid Godes ege gód weorc begæð oð ende his lifes, se bið gehealden, and he hæfð ece líf mid Gode, and mid eallum his halgum. Drihten cwæð, þa ðe gelyfað, him fyligað þas tacnu, "On minum naman hí adræfað deoflu; hí sprecað mid niwum gereordum; hí afyrsiað næddran; and ðeah ðe hí unlybban drincan, hit him ne derað; hí settað heora handa ofer adlige men, and him bið tela."
Þas wundra wæron nyd-behefe on anginne cristendomes, forðan ðurh ða tacna wearð þæt hæðene folc gebiged to geleafan. Se man ðe plantað treowa oððe wyrta, swa lange he hí wæterað oðþæt hí beoð ciðfæste; syððan hí growende beoð he geswycð þære wæterunge: swa eac se Ælmihtiga God, swa lange he æteowde his wundra ðam hæðenum folce, oðþæt hí geleaffulle wæron: syððan se geleafa sprang geond ealne middangeard, siððan geswicon ða wundra. Ac ðeah-hwæðere Godes gelaðung wyrcð gyt dæghwamlice þa ylcan wundra gastlice þe ða apostoli ða worhton lichamlice. Þonne se preost cristnað þæt cild, þonne adræfð he ðone deofol of ðam cilde; forðan ðe ælc hæðen man bið deofles, ac þurh þæt halige fulluht he bið Godes, gif he hit gehylt. Se ðe forlæt bysmorlice spellunga, and talu, and derigendlice gaffetunga, and gebysegað his muð mid Godes herungum and gebedum, he sprecð þonne mid niwum gereordum. Se ðe ungeradum oððe ungeðyldigum styrð, and þa biternysse his heortan gestilð, he afyrsað þa næddran, forðan ðe he adwæscð þa yfelnyssa his modes. Se ðe bið forspanen to forligre, and ðeah-hwæðere ne bið gebiged to ðære fremminge, he drincð unlybban, ac hit him ne derað, gif he mid gebédum to Gode flihð. Gif hwa bið geuntrumod on his anginne, and asolcen fram godre drohtnunge, gif hine hwa ðonne mid tihtinge and gebisnungum godra weorca getrymð and arærð, þonne bið hit swilce he sette his handa ofer untrumne and hine gehæle.
Þa gastlican wundra sind maran þonne þa lichamlican wæron, forðan ðe ðas wundra gehælað þæs mannes sawle, ðe is ece, and ða ærran tacna gehældon þone deadlican lichaman. Þa ærran wundra worhton ægðer ge góde men ge yfele. Yfel wæs Iudas, ðe Crist belæwde, þeah he worhte wundra æror ðurh Godes naman. Be swylcum mannum cwæð Crist on oðre stowe, "Ic secge eow, manega cweðað to me on ðam micclan dæge, Drihten, Drihten, la hú ne witegode we on ðinum naman, and we adræfdon deoflo of wodum mannum, and we micele mihta on þinum naman gefremedon? Þonne andette ic him, Ne can ic eow: gewitað fram me, ge unrihtwise wyrhtan." Mine gebroðru, ne lufige ge ða wundra þe magon beon gemæne godum and yfelum, ac lufiað þa tacna þe sind sinderlice godra manna, þæt synd soðre lufe and arfæstnysse tacna. Næfð se yfela ða soðan lufe, ne se góda nys hyre bedæled. Þas tacna sind digle and unpleolice, and hí habbað swa miccle maran edlean æt Gode, swa micclum swa heora wuldor is læsse mid mannum. Se Wealdenda Drihten, æfter ðisum wordum, wæs genumen to heofonum, and sitt on ða swiðran hand his Fæder.
We rædað on ðære ealdan ǽ, þæt twegen Godes men, Enoh and Helias, wæron ahafene to heofonum butan deaðe: ac hí elciað ongean ðone deað, and mid ealle ne forfleoð. Hí sind genumene to lyftenre heofenan na to rodorlicere, and drohtniað on sumum diglan earde mid micelre strencðe lichaman and sawle, oðþæt hi eft ongean cyrron, on ende þisre worulde, togeanes Antecriste, and deaðes onfoð. Ure Ælmihtiga Alysend ne elcode na ongean þone deað, ac he hine oferswiðde mid his æriste, and geswutulode his wuldor þurh his upstige to ðam yfemystan þrymsetle.
We rædað be ðam witegan Heliam, þæt englas hine feredon on heofonlicum cræte, forðan ðe seo untrumnys his gecyndes behofode sumes byrðres. Ure Alysend Crist næs geferod mid cræte ne ðurh engla fultum; forðan se ðe ealle ðing geworhte, he wæs geferod mid his agenre mihte ofer ealle gesceafta. Se ærra man Enoh wæs geferod to lyftenre heofonan, and Helias wæs mid cræte up-awegen; ac se Ælmihtiga Hælend næs gefered ne awegen, ac he ðurhferde ða roderlican heofonan þurh his agene mihte.
Us is to smeagenne hu seo clænnys wæs ðeonde geond þa geferedan ðenas, and þurh ðone astigendan Hælend. Enoh wæs geferod, seðe wæs mid hæmede gestryned, and mid hæmede wæs strynende. Helias wæs on cræte geferod, seðe wæs þurh hæmed gestryned, ac he ne strynde þurh hæmed, forðan ðe he wunade on his life butan wife. Se Hælend astah to heofonum, seðe næs mid hæmede gestryned, ne he sylf strynende næs; forðan ðe he is ord and anginn ealra clænnyssa, and him is seo clænnys swiðe lufigendlic mægen, þæt he geswutulode ðaða he geceas him mæden-mann to meder. And eall se halga heap ðe him fyligde wæs on clænnysse wunigende, swa swa he cwæð sumum godspelle, "Se ðe to me cymð, ne mæg he beon min leorning-cniht, buton he his wif hatige."
Se godspellere Marcus awrát on ðisum godspelle, þæt ure Drihten, æfter his upstige, sæte on his Fæder swiðran hand; and se forma martyr Stephanus cwæð, þæt he gesawe heofonas opene, and ðone Hælend standan on his Fæder swiðran. Nu cwyð se trahtnere, "Þæt rihtlice is gecweden, þæt he sæte æfter his upstige, forðan ðe deman gedafnað setl." Crist is se soða dema, þe demð and toscæt ealle ðing, nu and eac on ðam endenextan dæge. Se martyr hine geseah standan, forðan ðe hé wæs his gefylsta on ðære ðrowunge his martyrdomes, and ðurh his gife he wæs gebyld ongean ða reðan ehteras, ðe hine wælhreowlice stændon.
Se ende is ðises godspelles, Þæt Cristes apostoli "ferdon and bodedon gehwær, Drihtne samod wyrcendum, and ða spræce getrymmendum mid æfterfyligendum tacnum." Þa apostoli, þæt sind Godes bydelas, toferdon geond ealne middangeard. Petrus bodade on Iudea-lande, Paulus on hæðenum folce, Andreas on Scithia, Iohannes on Asia, Bartholomeus on India, Matheus on Ethiopia, and swa heora gehwilc on his dæle, and Godes miht him wæs mid, to gefremminge heora bodunga and ungerimra tacna; forðan ðe Crist cwæð, "Ne mage ge nán ðing dón butan me." Eft he cwæð, "Ic beo mid eow eallum dagum, oð þisre worulde geendunge," seðe lyfað and rixað mid þam Ælmihtigan Fæder and ðam Halgum Gaste á on ecnysse. Amen.
IN DIE SCO PENTECOSTEN.

Fram ðam halgan easterlican dæge sind getealde fiftig daga to þysum dæge, and þes dæg is geháten Pentecostes, þæt is, se fifteogoða dæg ðære easterlican tide. Þes dæg wæs on ðære ealdan ǽ gesett and gehalgod. God bebead Moyse, on Egypta-lande, þæt hé and eall Israhela folc sceoldon offrian æt ælcum híwisce Gode an lamb anes geares, and mearcian mid þam blode rode-tacn on heora gedyrum and oferslegum, ða on ðære nihte ferde Godes engel, and acwealde on ælcum huse ðæs Egyptiscan folces þæt frumcennyde cild and þæt leofoste. And Israhela folc ferde on ðære ylcan nihte of ðam leodscipe, and God hí lædde ofer ða Readan sǽ mid drium fotum. Þa tengde se Pharao æfter mid mycelre fyrde. Ðaða he com on middan ðære sǽ, þa wæs þæt Godes folc up-agán, and God ða besencte ðone Pharao and eal his werod. Ða bebead God Moyse and þam folce þæt hí heoldon ða tid mid micelre arwurðnysse, on ælces geares ymbrene. Þa wæs seo tid þam folce geset to Easter-tide, forðan ðe God hí hredde wið heora fynd, and heora ehteras fordyde. Þa þæs ymbe fiftig daga sette God þam folce ǽ, and wæs gesewen Godes wuldor upp on anre dune þe is geháten Synáy. Þær com micel leoht, and egeslic sweg, and blawende byman. Þa clypode God þone Moysen him to, and he wæs mid Gode feowertig daga, and awrát ða ealdan ǽ be Godes dihte. Þa wæs se dæg Pentecostes geháten on ðære Ealdan Gesetnysse.
Þæt geoffrode lámb getacnode Cristes slege, seðe unscæððig wæs his Fæder geoffrod for ure alysednysse. Nu is his ðrowung and his ærist ure Easter-tíd, forðan ðe he us alysde fram deofles þeowdome, and ure ehteras beoð besencte þurh þæt halige fulluht, swa swa wæs Pharao mid his leode on ðære Readan sǽ. Þas fiftig daga fram ðam easterlican dæge sind ealle gehalgode to anre mærsunge, and þes dægðerlica dæg is ure Pentecostes, þæt is, se fifteogoða dæg fram ðam Easter-dæge. On ðam ealdan Pentecosten sette God ǽ ðam Israhela folce, and on ðisum dæge com se Halga Gast on fyres hiwe to Godes hirede; forði ealswa þæt lamb getacnode Cristes ðrowunge, swa eac seo ealde ǽ getacnode godspel-bodunge under Godes gife. Þreo tida sind on ðysre worulde: án is seo ðe wæs butan ǽ; oðer is seo ðe wæs under ǽ; seo ðridde is nu æfter Cristes to-cyme. Þeos tíd is gecweden 'under Godes gife.' We ne sind na butan ǽ, ne we ne moton healdan Moyses ǽ lichamlice, ac Godes gifu ús gewissað to his willan, gif we gemyndige beoð Cristes bebodum and ðæra apostola lare.
Hit is gereht on ðyssere pistol-rædinge, hu se Halga Gast on ðisum dæge com to ðam geleaffullan heape Cristes hyredes. Lucas se Godspellere awrát on ðære béc 'Actus Apostolorum,' þæt "se halga hyred wæs wunigende ánmodlice on gebedum on anre upflora, æfter Cristes upstige, anbidigende his behates; þa on ðisum dæge, þe is Pentecostes gecweden, com færlice micel sweg of heofonum and gefylde ealle ða upfleringe mid fyre; and wæs æteowed bufon heora ælcum swylce fyrene tungan, and hí wurdon ða ealle gefyllede mid þam Halgum Gaste, and ongunnon to sprecenne mid mislicum gereordum, be ðam þe se Halga Gast him tæhte. Þa wæron gegaderode binnan ðære byrig Hierusalem eawfæste weras of ælcere ðeode ðe under heofonum eardiað; and þa apostoli spræcon to ðæs folces gegaderunge, and heora ælc oncneow his agen gereord."
"Ða wearð seo menigu swiðe ablicged, and mid wundrunge cwædon, La hú, ne sind þas ðe her sprecað Galileisce? And ure ælc gehyrde hu hi spræcon urum gereordum, on ðam ðe we acennede wæron! We gehyrdon hí sprecan Godes mærða mid urum gereordum. La hwæt ðis beon sceole? Þa cwædon ða Iudeiscan mid hospe, Þas men sindon mid muste fordrencte. Þa andwyrde Petrus, Hit is undern-tíd; hu mihte we on ðysre tide beon fordrencte? Ac ðæs witegan cwyde Ioheles is nu gefylled. God cwæð þurh ðæs witegan muð, þæt he wolde his Gast asendan ofer mennisc flæsc; and manna bearn sceolon witigian, and ic sylle mine forebeacn ufan of heofonum, and mine tácna niðer on eorðan. Wite ge soðlice þæt Crist arás of deaðe, and on ure gewitnysse astah to heofonum, and sitt æt his Fæder swiðran, swa swa Dauid be him witegode, þus cweðende, Drihten cwæð to minum Drihtne, Site to minre swiðran, oðþæt ic alecge ðine fynd under þinum fot-scamele. Þa þæt folc ðis gehyrde, ða wurdon hí onbryrde, and cwædon to ðam apostolon, La leof, hwæt is us to donne? Þa andwyrde Petrus, Behreowsiað eowre synna, and underfoð fulluht on Cristes naman, and eowre synna beoð adylegode, and ge underfoð þone Halgan Gast. Þa underfengon hi his lare, and bugon to fulluhte on ðam dæge ðreo ðusend manna. Þa wæron ealle on annysse mid þam apostolum, and beceapodon heora æhta, and þæt feoh betæhton ðam apostolum, and hi dældon ælcum be his neode."
"Eft on oðre bodunge gelyfdon fif ðusend wera on Crist, and wearð eall seo geleaffulle menigu swa anmod swilce hí ealle hæfdon ane heortan and ane sawle; ne heora nan næfde synderlice æhta, ac him eallum wæs gemæne heora ðing, ne ðær næs nán wædla betwux him. Þa ðe land-are hæfdon hi hit beceapodon, and þæt wurð brohton to ðæra apostola fotum: hí ða dældon ælcum be his neode."
"Þa worhte God fela tacna on ðam folce ðurh ðæra apostola handa, swa þæt hi gelogodon ða untruman be ðære stræt þær Petrus forð eode, and swa hraðe swa his sceadu hi hreopode, hi wurdon gehælede fram eallum untrumnyssum. Þa arn micel menigu to of gehendum burgum, and brohton heora untruman and ða deofol-seocan, and hí ealle wurdon gehælede æt ðæra apostola handum. Hi setton heora handa ofer gelyfede men, and hí underfengon þone Halgan Gast."
"Þa wæs sum ðegen, Annanias geháten, and his wíf Saphíra: hí cwædon him betweonan, þæt hí woldon bugan to ðæra apostola geferrædene. Namon ða to ræde, þæt him wærlicor wære, þæt hí sumne dæl heora landes wurðes æthæfdon, weald him getimode. Com ða se ðegen mid feo to ðam apostolum. Þa cwæð Petrus, Annania, deofol bepæhte ðine heortan, and ðu hæfst alogen þam Halgan Gaste. Hwí woldest ðu swician on ðinum agenum? Ne luge ðu na mannum, ac Gode. Þa hé þas word gehyrde, þa feol hé adúne and gewát. Þaða he bebyrged wæs, þa com his wif Saphíra, and nyste hu hire were gelumpen wæs. Ða cwæð Petrus, Sege me, beceapode ge ðus micel landes? Heo andwyrde, Gea, leof, swa micel. Eft ða cwæð Petrus, Hwí gewearð inc swa, þæt gyt dorston fandian Godes? Heo feoll ðærrihte and gewát, and hí man bebyrigde to hyre were. Þa wearð micel ege on Godes gelaðunge and on eallum þe þæt geaxodon."
Þa apostoli siððan, ærðam ðe hi toferdon, gesetton Iacobum, þe wæs geháten Rihtwís, on Cristes setle, and eal seo geleaffulle gelaðung him gehyrsumode, æfter Godes tæcunge. He ða gesæt þæt setl ðritig geara, and æfter him Symeon, þæs Hælendes mæg. Æfter ðære gebysnunge wurdon arærede munec-líf mid þære gehealdsumnysse, þæt hi drohtnian on mynstre, be heora ealdres dihte, on clænnesse, and him beon heora æhta eallum gemæne, swa ða apostoli hit astealdon.
Ge gehyrdon lytle ǽr, on ðisre rædinge, þæt se Halga Gast com ofer ða apostolas on fyrenum tungum, and him forgeaf ingehyd ealra gereorda; forðan ðe se eadmoda heap geearnode æt Gode þæt iú ǽr þæt modige werod forleas. Hit getimode æfter Noes flode, þæt entas woldon aræran ane burh, and ænne stypel swa heahne, þæt his hrof astige oð heofon. Þa wæs an gereord on eallum mancynne, and þæt weorc wæs begunnen ongean Godes willan. God eac forði hí tostencte, swa þæt he forgeaf ælcum ðæra wyrhtena seltcuð gereord, and heora nán ne cuðe oðres spræce tocnawan. Hí ða geswicon ðære getimbrunge, and toferdon geond ealne middangeard; and wæron siððan swa fela gereord swa ðæra wyrhtena wæs. Nu eft on ðisum dæge, þurh ðæs Halgan Gastes to-cyme, wurdon ealle gereord ge-anlæhte and geðwære; forðan ðe eal se halga heap Cristes hyredes wæs sprecende mid eallum gereordum; and eac þæt wunderlicor wæs, ðaða heora án bodade mid anre spræce, ælcum wæs geðuht, ðe ða bodunge gehyrde, swilce he spræce mid his gereorde, wæron hí Ebreisce, oððe Grecisce, oððe Romanisce, oððe Egyptisce, oððe swa hwilcere ðeode swa hí wæron þe ða lare gehyrdon. On ðysre geferrædene geearnode heora eadmodnys þas mihte, and ðæra enta modignys geearnode gescyndnysse.
Se Halga Gast wæs æteowod ofer ða apostolas on fyres hiwe, and ofer Criste, on his fulluhte, on anre culfran anlicnysse. Hwí ofer Criste on culfran hiwe? Hwí ofer Cristes hirede on fyres gelicnysse? On bocum is gerædd be ðam fugelcynne þæt his gecynd is swiðe bilewite, and unscæððig, and gesibsum. Se Hælend is ealles mancynnes dema, ac he ne com na to demenne mancynn, swa swa he sylf cwæð, ac to gehælenne. Gif he ða wolde deman mancynn, ðaða he ærest to middangearde com, hwa wurde þonne gehealden? Ac he nolde mid his to-cyme ða synfullan fordeman, ac wolde to his rice gegaderian. Ærest he wolde us mid liðnysse styran, þæt he siððan mihte on his dome us gehealdan. Forði wæs se Halga Gast on culfran anlicnysse gesewen bufan Criste, forðan ðe hé wæs drohtnigende on ðisre worulde mid bilewitnysse, and unscæððignysse, and gesibsumnysse. He ne hrymde, ne he biterwyrde næs, ne he sace ne astyrede, ac forbær manna yfelnysse þurh his liðnysse. Ac se ðe on ðam ærran to-cyme liðegode, þam synfullum to gecyrrednysse, se demð stiðne dom þam receleasum æt ðam æfteran to-cyme.
Se Halga Gast wæs gesewen on fyrenum tungum bufon ðam apostolon, forðan ðe hé dyde þæt hi wæron byrnende on Godes willan, and bodigende ymbe Godes rice. Fyrene tungan hí hæfdon, ðaða hí mid lufe Godes mærða bodedon, þæt ðæra hæðenra manna heortan, ðe cealde wæron þurh geleaflæste and flæsclice gewilnunga, mihton beon ontende to ðam heofenlicum bebodum. Gif se Halga Gast ne lærð þæs mannes mód wiðinnan, on idel beoð þæs bydeles word wiðutan geclypode. Fyres gecynd is þæt hit fornimð swa hwæt swa him gehende bið: swa sceal se láreow dón, seðe bið mid þam Halgan Gaste onbryrd, ærest on him sylfum ælcne leahter adwæscan, and siððan on his underðeoddum.
On culfran anlicnysse and on fyres hiwe wæs Godes Gast æteowod; forðan ðe hé deð þæt ða beoð bilewite on unscæððignysse, and byrnende on Godes willan, þe he mid his gife gefylð. Ne bið seo bilewitnys Gode gecweme butan snoternysse, ne seo snoternys butan bilewitnysse; swa swa gecweden is be ðam eadigan Iób, þæt he wæs bilewite and rihtwis. Hwæt bið rihtwisnys butan bilewitnysse? Oððe hwæt bið bilewitnys butan rihtwisnysse? Ac se Halga Gast, ðe tæhð rihtwisnysse and bilewitnysse, sceolde beon æteowod ægðer ge on fyre ge on culfran, forðan ðe hé deð þæra manna heortan ðe hé onliht mid his gife, þæt hi beoð liðe þurh unscæððignysse, and onælede ðurh lufe and snoternysse. God is, swa swa Paulus cwæð, fornymende fyr. He is únasecgendlic fyr, and ungesewenlic. Be ðam fyre cwæð se Hælend, "Ic com to ði þæt ic wolde sendan fyr on eorðan, and ic wylle þæt hit byrne." He sende ðone Halgan Gast to eorðan, and he mid his blæde onælde eorðlicra manna heortan. Þonne byrnð seo eorðe, þonne ðæs eorðlican mannes heorte bið ontend to Godes lufe, seoðe ær wæs ceald þurh flæsclice lustas.
Nis na se Halga Gast wunigende on his gecynde, swa swa hé gesewen wæs, forðan ðe he is ungesewenlic; ac for ðære getacnunge, swa we ær cwædon, he wæs æteowod on culfran, and on fyre. He is gehaten on Greciscum gereorde, Paraclitus, þæt is, Frofor-gast, forði ðe he frefrað þa dreorian, þe heora synna behreowsiað, and sylð him forgyfenysse hiht, and heora unrotan mód geliðegað. He forgyfð synna, and he is se weg to forgyfenysse ealra synna. He sylð his gife ðam ðe he wile. Sumum men he forgifð wisdom and spræce, sumum gód ingehyd, sumum micelne geleafan, sumum mihte to gehælenne untruman, sumum witegunge, sumum toscead godra gasta and yfelra; sumum he forgifð mislice gereord, sumum gereccednysse mislicra spræca. Ealle ðas ðing deð se Halga Gast, todælende æghwilcum be ðam ðe him gewyrð; forðam ðe he is Ælmihtig Wyrhta, and swa hraðe swa he þæs mannes mod onliht, he hit awent fram yfele to gode. He onlihte Dauides heortan, ðaða he on iugoðe hearpan lufode, and worhte hine to psalm-wyrhtan. Amos hatte sum hryðer-hyrde, þone awende se Halga Gast to mærum witegan. Petrus wæs fiscere, þone awende se ylca Godes Gast to apostole. Paulus ehte cristenra manna, þone he geceas to lareowe eallum ðeodum. Matheus wæs tollere, þone he awende to godspellere. Þa apostoli ne dorston bodian þone soðan geleafan, for ógan Iudeisces folces; ac siððan hí wæron onælede þurh ðone Halgan Gast, hí forsawon ealle lichamlice pinunga, and orsorhlice Godes mærða bodedon.
Þyses dæges wurðmynt is to mærsigenne, forðan ðe se Ælmihtiga God, þæt is se Halga Gast, gemedemode hine sylfne þæt he wolde manna bearn on ðisre tide geneosian. On Cristes acennednysse wearð se Ælmihtiga Godes Sunu to menniscum men gedon, and on ðisum dæge wurdon geleaffulle men godas, swa swa Crist cwæð, "Ic cwæð, Ge sind godas, and ge ealle sind bearn þæs Hehstan." Þa gecorenan sind Godes bearn, and eac godas, na gecyndelice, ac ðurh gife þæs Halgan Gastes. An God is gecyndelice on ðrim hadum, Fæder, and his Sunu, þæt is his Wisdom, and se Halga Gast, seðe is heora begra Lufu and Willa. Heora gecynd is untodæledlic, æfre wunigende on anre Godcundnysse. Se ylca cwæð þeah-hwæðere be his gecorenum, "Ge sint godas." Þurh Cristes menniscnysse wurdon menn alysede fram deofles ðeowte, and ðurh to-cyme þæs Halgan Gastes, mennisce men wurdon gedone to godum. Crist underfeng menniscnysse on his to-cyme, and men underfengon God þurh neosunge þæs Halgan Gastes. Se man ðe næfð Godes Gast on him nis hé Godes. Ælces mannes weorc cyðað hwilc gast hine wissað. Godes Gast wissað symble to halignysse and gódnysse; deofles gast wissað to leahtrum and to mándædum.
Se Halga Gast becom tuwa ofer ða apostolas. Crist ableow ðone Halgan Gast upon ða apostolas ǽr his upstige, þus cweðende, "Onfoð Haligne Gast." Eft, on ðisum dæge, asende se Ælmihtiga Fæder and se Sunu heora begra Gast to ðam geleaffullan heape, on ðysre worulde wunigende. Se Hælend ableow his Gast on his gingran, for ðære getacnunge þæt hí and ealle cristene men sceolon lufigan heora nehstan swa swa hí sylfe. He sende eft, swa swa hé ǽr behet, ðone ylcan Gast of heofonum, to ði þæt we sceolon lufian God ofer ealle oðre ðing. An is se Halga Gast, þeah ðe he tuwa become ofer ða apostolas. Swa is eac án lufu and twa bebodu, Þæt we sceolon lufian God and menn. Ac we sceolon leornian on mannum hu we magon becuman to Godes lufe, swa swa Iohannes se apostol cwæð, "Se ðe ne lufað his broðor, ðone ðe he gesihð, hu mæg hé lufian God, þone þe he ne gesihð lichamlice?"
We wurðiað þæs Halgan Gastes to-cyme mid lofsangum seofon dagas, forðan ðe he onbryrt ure mód mid seofonfealdre gife, þæt is, mid wisdome and andgyte, mid geðeahte and strencðe, mid ingehyde and arfæstnysse, and he us gefylð mid Godes ege. Se ðe þurh gode geearnunga becymð to ðissum seofonfealdum gifum þæs Halgan Gastes, he hæfð þonne ealle geðincðe. Ac se ðe wile to ðisre geðincðe becuman, he sceal gelyfan on ða Halgan Ðrynnysse, and on Soðe Annysse, þæt se Fæder, and his Sunu, and heora begra Gast syndon ðry on hadum, and án God untodæledlic, on anre Godcundnysse wunigende. Þysne geleafan getacnodon ða ðreo ðusend þe ærest gebugon to geleafan, æfter ðæs Halgan Gastes to-cyme. Swa swa ða ðreo þusend wæron án werod, swa is seo Halige Ðrynnys án God. And þæt werod wæs swa ánmod swilce him eallum wære án heorte and án sawul; forðan ðe þære Halgan Þrynnysse is án godcundnyss, and án gecynd, and án willa, and án weorc unascyrigendlice.
Þa geleaffullan brohton heora feoh, and ledon hit æt ðæra apostola foton. Mid þam is geswutelod þæt cristene men ne sceolon heora hiht besettan on woroldlice gestreon, ac on Gode anum. Se gítsere ðe beset his hiht on his goldhord, he bið swa swa se apostol cwæð, "þam gelíc þe deofolgyld begæð."
Hi heoldon þæt gold unwurðlice, forðan ðe seo gitsung næfde nænne stede on heora heortan: forði hí dydon heora ðing him gemæne, þæt hí on soðre sibbe butan gytsunge beon mihton. Hí setton heora handa ofer geleaffulle men, and him com to se Halga Gast ðurh heora biscepunge. Biscopas sind þæs ylcan hádes on Godes gelaðunge, and healdað þa gesetnysse on heora biscepunge, swa þæt hí settað heora handa ofer gefullude menn, and biddað þæt se Ælmihtiga Wealdend him sende ða seofonfealdan gife his Gastes, seðe leofað and rixað á butan ende. Amen.
DOMINICA SECUNDA POST PENTECOSTEN.

⁠Homo quidam erat diues: et reliqua.
Se Wealdenda Drihten sæde ðis bígspell his gingrum, þus cweðende, "Sum welig man wæs mid purpuran and godewebbe geglenged, and dæghwamlice mærlice leofode. Þa læg sum wædla at his geate, and his nama wæs Lazarus, se wæs lic-ðrowere:" et reliqua.
Þis godspel is nu anfealdlice gesǽd. Se halga papa Gregorius us onwreah ða digelnysse ðisre rædinge. He cwæð, "Ne sæde þæt halige godspel þæt se ríca reafere wære, ac wæs uncystig and modegode on his welum." Be ðisum is to smeagenne, hu se beo gewitnod þe oðerne berypð, þonne se bið to helle fordemed se his agen nolde for Godes lufon syllan. Ðises mannes uncyst and up-ahefednys hine besencte on cwycsusle, forðan ðe he næfde nane mildheortnysse, þæt he mid his gestreone his agene sawle alysde. Nu wenað sume menn þæt nan pleoh ne sy on deorwurðum gyrlum; ac gif hit gylt nære, þonne ne geswutulode þæt halige godspel swa gewislice be ðam rican, þæt he wære mid purpuran and mid godewebbe geglencged. Ne cepð nan man deorwyrðra reafa buton for ydelum gylpe, soðlice þæt he sy toforan oðrum mannum þurh his glencge geteald. Drihten on oðre stowe herede Iohannem ðone Fulluhtere for ðære teartnysse his reafes, forðan ðe hé wæs mid olfendes hærum gescryd, wáclice and stiðlice.
Þaða se Hælend spræc be ðam rican, þa cwæð he, "Sum rice man wæs." Eft be ðam wædlan, "Sum ðearfa wæs geháten Lazarus." Cuð is eow þæt se rica bið namcuðre on his leode þonne se þearfa; þeah-hwæðere ne nemde se Hælend þone welegan, ac ðone wædlan; forðan ðe him is cuð þæra eadmodra manna naman ðurh gecorennysse, ac he ne cann ða modigan ðurh heora aworpennysse. Sume beladunge mihte se rica habban his uncyste, gif se reoflia wædla ne læge ætforan his gesihðe: eac wære ðam earman leohtre on mode, gif he ðæs rican mannes welan ne gesawe. Mislice angsumnyssa he forbær, ðaða he næfde ne bigleofan, ne hælðe, ne hætera, and geseah ðone rican halne and deorweorðlice geglencgedne brucan his estmettas. Genoh wære þam wædlan his untrumnys, þeah ðe he wiste hæfde; and eft him wære genoh his hafenleast, ðeah ðe he gesundful wære. Ac seo menigfealde earfoðnys wæs his sawle clænsung, and ðæs rican uncyst and up-ahefednys wæs his geniðerung; forðon ðe he geseah ðæs oðres yrmðe, and hine mid toðundenum mode forseah. Ac ðaða he wæs fram mannum forsewen, ða genealæhton ða hundas, and his wunda geliccedon. Hundes liccung gehælð wunda.
Þa gelamp hit þæt se wædla gewát, and englas ferodon his sawle to ðæs heahfæderes wununge Abrahámes; and ðæs rican gast æfter forðsiðe wearð on helle besenct; and he ða ðone wolde habban him to mundboran, þam ðe he nolde ǽr his cruman syllan. He bæd þa Abraham mid earmlicre stemne þæt Lazarus moste his tungan drypan; ac him næs getiðod ðære lytlan lisse, forðan ðe Lazarus ne moste ǽr on life hedan ðæra crumena his mysan. His tungan he mænde swiðost, forðan ðe hit is gewunelic þæt ða welegan on heora gebeorscipe begað derigendlice gafetunge; þa wæs seo tunge, ðurh rihtwisnysse edlean, teartlicor gewítnod for his gegafspræce. Se heahfæder Abraham him cwæð to, "Ðu, mín bearn, beo ðe gemyndig þæt ðu underfenge welan on ðinum life, and Lazarus yrmðe." Þes cwyde is swiðor to ondrædenne þonne to trahtnigenne. Ðam rican wæs forgolden mid ðam hwilwendlicum spedum, gif he hwæt to gode gefremode; and ðam ðearfan wæs forgolden mid ðære yrmðe, gif he hwæt to yfle gefremode. Þa underfeng se welega his gesælðe to edleane to sceortum brice, and þæs ðearfan hafenleast aclænsode his lytlan gyltas. Hine geswencte seo wædlung, and afeormode; þone oðerne gewelgode his genihtsumnys, and bepæhte.
Ic bidde eow, men ða leofostan, ne forseo ge Godes ðearfan, ðeah ðe hi tallice hwæt gefremman; forðan ðe heora yrmð afeormað þæt þæt seo gehwæde oferflowendnys gewemð. Háwiað be gehwilcum, forðan ðe oft getimað yfelum teala for life. Se heahfæder cwæð to ðam welegan, "Betwux us and eow is gefæstnod micel ðrosm; þeah hwa wille fram ús to eow, he ne mæg; ne eac fram eow to ús." Mid micelre geornfulnysse gewilniað þa wiðercoran þæt hi moton of ðære susle ðe hi on cwylmiað, ac seo fæstnung ðære hellican clysinge ne geðafað þæt hi æfre ut-abrecon. Eac ða halgan beoð mid heora Scyppendes rihtwisnysse swa afyllede, þæt hi nateshwon ne besargiað ðæra wiðercorenra yrmðe; forðan ðe hi geseoð þa fordónan swa micclum fram him geælfremode, swa micclum swa hi beoð fram heora leofan Drihtne ascofene.
Siððan se rica wearð orwene his agenre alysednysse, ða beárn him on mod his gebroðra gemynd; forðan ðe ðæra wiðercorenra wite tiht for wel oft heora mod unnytwurðlice to lufe, swilce hi þonne lufian heora siblingas, ðe ǽr on life ne hi sylfe ne heora magas ne lufedon. Ne lufað se hine sylfne seðe hine mid synnum bebint. He oncneow Lazarum, ðone ðe he ǽr forseah, and he gemunde his gebroðra, ða ðe he bæftan forlet; forðan ðe se ðearfa nære fullice gewrecen on ðam rican, gif he on his wite hine ne oncneowe; and eft nære his wite fulfremed on ðam fyre, buton he ða ylcan pinunga his siblingum gewende.
Þa synfullan geseoð nu hwiltidum ða gecorenan on wuldre, ðe hi forsawon on worulde, þæt seo angsumnys heora modes ðe mare sy: and ða rihtwisan symle geseoð ða unrihtwisan on heora tintregum cwylmigende, þæt heora bliss ðe mare sy, and lufu to heora Drihtne, þe hi ahredde fram deofles anwealde, and fram ðam mánfullum heape. Ne astyrað þæra rihtwisra gesihð him nænne ógan, ne heora wuldor ne wanað; forðan ðe ðær ne bið nán besargung ðæra mánfulra yrmðe, ac heora tintrega becymð þam gecorenum to maran blisse, swa swa on metinge bið forsewen seo blace anlicnys, þæt seo hwite sy beorhtre gesewen. Þa gecorenan geseoð symle heora Scyppendes beorhtnysse, and forði nis nan ðing on gesceaftum him bediglod.
Se welega nolde on life gehyran ðone lareow Moysen, ne Godes witegan: ða wende he eac þæt his gebroðra hí woldon forseon, swa swa he dyde, and gyrnde forði þæt Lazarus hí moste warnigan, þæt hí ne becomon to his susle. Se heahfæder him andwyrde, "Gif hi forseoð Moyses ǽ and ðæra witegena bodunga, nellað hí gelyfan, þeah hwá of deaðe arise." Þa ðe forgimeleasiað þa eaðelican beboda þære ealdan ǽ, hu willað hí ðonne gehyrsumian þam healicum bebodum Cristes lare, ðe of deaðe arás?
Ic bidde eow, mine gebroðra, þæt ge beon gemyndige ðæs Lazares reste and ðæs rican wite, and doð swa swa Crist sylf tæhte, "Tiliað eow freonda on Godes ðearfum, þæt hí on eowrum geendungum onfon eow into ecum eardung-stowum." Manega Lazaras ge habbað nu licgende æt eowrum gatum, biddende eowre oferflowendnysse. Ðeah ðe hí syn wáclice geðuhte, þeah-hwæðere hí beoð eft eowre ðingeras wið ðone Ælmihtigan. Soðlice we sceoldon beodan þam ðearfum þæt hí us biddað, forðan ðe hí beoð ure mundboran, þa ðe nu wædligende æt us bigleofan wilniað. Ne sceole we forseon heora wácnysse, forðan ðe Criste bið geðenod þurh ðearfena anfenge, swa swa he sylf cwæð, "Me hingrode, and ge me gereordodon; me ðyrste, and ge me scencton; ic wæs nacod, and ge me scryddon."
Nu cweð se halga Gregorius, þæt sum arwurðe munuc wæs on ðam earde Licaonia, swiðe eawfæst, his nama wæs Martirius. Se ferde, be his abbudes hæse, to sumum oðrum mynstre, on his ærende: ða gemette he be wege sumne lic-ðrowere licgende eal tocínen, and nahte his feðes geweald: cwæð þæt he wolde genealæcan his hulce, gif he mihte. Þa ofhreow ðam munece þæs hreoflian mægenleast, and bewand hine mid his cæppan and bær to mynstreweard. Þa wearð his abbude geswutelod hwæne he bær, and hrymde mid micelre stemne, and cwæð, "Yrnað, yrnað, and undoð þæs mynstres geat ardlice, forðan ðe ure broðor Martyrius berð þone Hælend on his bæce." Þaða se munuc genealæhte ðæs mynstres geate, þa wánd se of his swuran þe wæs hreoflig geðuht, and wearð gesewen on Cristes gelicnysse. Ða beseah se munuc up, and beheold hu he to heofonum astah. Þa cwæð se Hælend mid ðam upstige, "Martíri, ne sceamode ðe mín ofer eorðan, ne me ne sceamað þin on heofonum." Þa efste se abbud wið þæs muneces, and neodlice cwæð, "Broðor min, hwær is se ðe ðu feredest?" He cwæð, "Gif ic wiste hwæt he wære, ic wolde licgan æt his fotum. Þaða ic hine bær ne gefredde ic nanre byrðene swærnysse." Hu mihte hé gefredan æniges hefes swærnysse, ðaða he ðone ferode ðe hine bær? Nu cweð se halga Gregorius, þæt se Hælend ða geseðde ðone cwyde þe he sylf cwæð, "Þæt þæt ge doð þearfum on minum naman, þæt ge doð me sylfum."
Hwæt is on menniscum gecynde swa mærlic swa Cristes menniscnys? and hwæt is atelicor geðuht on menniscum gecynde þonne is ðæs hreoflian líc, mid toðundennesse, and springum, and reocendum stence? Ac se ðe is arwurðful ofer ealle gesceafta, he gemedemode hine sylfne þæt he wære gesewen on ðam atelican híwe, to ði þæt we sceolon besargian menniscra manna yrmðe, and be ure mihte gefrefrian, for lufe ðæs mildheortan and ðæs eadmodan Hælendes; þæt he us getiðige wununge on his rice to ecum life, seðe us ahredde fram deofles hæftnydum; seðe rixað on ecnysse mid þam Ælmihtigan Fæder and þam Halgan Gaste, hi ðry on anre Godcundnysse wunigende, butan anginne and ende, á on worulde. Amen.
DOMINICA IIII. POST PENTECOSTEN.

Ðæt hálige godspel us segð, þæt "gerefan and synfulle men genealæhton ðam Hælende, and woldon his lare gehyran. Þa ceorodon ða sunder-halgan and ða boceras Iudeiscre ðeode, forðan ðe se Hælend underfeng ða synfullan, and him mid gereordode. Þa sæde se Hælend ðam Iudeiscum bocerum ðis bigspel, Hwilc eower hæfð hund-teontig sceapa:" et reliqua.
Þas word sind digle, ac se trahtnere Gregorius us geopenode þæt gastlice andgit. Mine gebroðra þa leofostan, ge gehyrdon on ðyssere godspellican rædinge, þæt ða synfullan genealæhton to ðæs Hælendes spræce, and eac to his gereorde; and ða Iudeiscan boceras mid héte þæt tældon: ac heora tál næs na of rihtwisnysse, ac of niðe. Hi wæron untrume, ðeah ðe hi ðæs ne gymdon. Þa wolde se heofenlica læce mid geswæsum bigspelle þæt geswell heora heortan welwyllendlice gelacnian, and ðus cwæð, "Hwilc eower hæfð hund-teontig sceapa, and gif he forlysð án ðæra sceapa, ðonne forlæt he ða nigon and hund-nigontig on westene, and gæð secende þæt án ðe him losode?" Hundfeald getel is fulfremed, and se Ælmihtiga hæfde hund-teontig sceapa, ðaða engla werod and mancynn wæron his æhta: ac him losode án sceap, ðaða se frumsceapena mann Adam syngigende forleas neorxena-wanges bigwiste. Þa forlet se Ælmihtiga Godes Sunu eal engla werod on heofonum, and ferde to eorðan, and sohte þæt án sceap ðe him ætwunden wæs. Ðaða he hit gemette, he hit bær on his exlum to ðære eowde blissigende. Þaða he underfeng ure mennisce gecynd, and ure synna abær, þa wæs þæt dweligende sceap ongean fered on his halgum exlum. Ðæra sceapa hlaford com ham, afundenum sceape; forðan ðe Crist, æfter ðære ðrowunge, ðe he mancyn mid alysde, arás of deaðe, and astah to heofonum blissigende.
He gelaðode his frynd and his nehgeburas. His frynd sind engla heapas, forðan ðe hi healdað on heora staðelfæstnysse singallice his willan. Hi sind eac his nehgeburas, forðan ðe hi brucað þære wulderfullan beorhtnysse his gesihðe on heora andweardnysse. He cwæð, "Blissiað mid me, forðan ðe ic gemette min forlorene sceap." Ne cwæð he, 'Blissiað mid þam sceape,' ac 'mid me,' forðan ðe ure alysednys soðlice is his bliss; and ðonne we beoð to ðære heofonlican eardung-stowe gelædde, þonne gefylle we ða micclan mærsunge his gefean. He cwæð, "Ic secge eow, mare bliss bið on heofonum be anum synfullan men, gif he his synna mid dǽdbote behreowsað, ðonne sy be nigon and hund-nigontig rihtwisum ðe nanre behreowsunge ne behofiað." Þis is to smeagenne, hwi sy mare bliss be gecyrredum synfullum, þonne be unscyldigum rihtwisum.
We habbað gelomlice gesewen, þæt gehwylce gebroðra, ðe ne befeollon on healice gyltas, þæt hí ne beoð ealles swa carfulle to beganne ða earfoðlican drohtnunge, swilce hi orsorge beon, forðan ðe hi ða healican leahtras ne gefremedon; and gehwilce oðre ðe oncnawað þa swæran gyltas ðe hi on geogoðe adrugon, beoð mid micelre sarnysse onbryrde. Hi forseoð alyfedlice ðing and gesewenlice, and mid wope gewilniað þa ungesewenlican and ða heofonlican. Hí forseoð hí sylfe, and geeadmettað on eallum ðingum; and forði ðe hí dweligende fram heora Scyppende gewiton, hí willað geinnian ða æftran hinðe mid þam uferan gestreonum. Mare bliss bið on heofonum be ðam gecyrredum synfullum, ðurh swilce drohtnunga, þonne sy be ðam asolcenum þe truwað be him sylfum þæt he lytle and feawa gyltas gefremode, and eac hwonlice carað ymbe Godes beboda and his sawle ðearfe. Maran lufe nimð se heretoga on gefeohte to ðam cempan, þe æfter fleame his wiðerwinnan ðegenlice oferwinð, þonne to ðam þe mid fleame ne ætwánd, ne ðeah on nanum gecampe naht ðegenlices ne gefremode. Ealswa se yrðling lufað ðone æcer, ðe æfter ðornum and bremelum genihtsume wæstmas agifð, swiðor þonne he lufige ðone ðe ðornig næs, ne wæstmbære ne bið. Sind ðeah-hwæðere forwel mænige rihtwise unscyldige wið heafod-leahtras, and habbað hwæðere ealswa stiðe drohtnunge swylce hi mid eallum synnum geancsumede wæron. Þam ne mæg nan dǽdbeta beon geefenlæht, forðan ðe hí sind rihtwise and behreowsigende. Be ðam is to smeagenne hu micclum se rihtwisa mid eadmodre heofunge God gegladige, gif se unrihtwisa mid soðre dǽdbote hine gegladian mæg.
Drihten rehte ða-gyt oðer bígspel be tyn scyllingum, and ðæra án losode and wearð gemet. Þæt bígspel getacnað eft nigon engla werod. To ðam teoðan werode wæs mancyn gesceapen; forðan ðe þæt teoðe wearð mid modignysse forscyldigod, and hi ealle to awyrgedum deoflum wurdon awende, and of ðære heofonlican blisse to helle suslum bescofene. Nu sind ða nigon heapas genemnede, angeli, archangeli, uirtutes, potestates, principatus, dominationes, throni, cherubin, seraphin. Þæt teoðe forwearð. Þa wæs mancynn gesceapen to ge-edstaðelunge ðæs forlorenan heapes.
Angeli sind gecwedene Godes bodan; archangeli, healice bodan; uirtutes, mihta, ðurh ða wyrcð God fela wundra. Potestates sind ánwealdu, ðe habbað anweald ofer ða awyrgedan gastas, þæt hi ne magon geleaffulra manna heortan swa micclum costnian swa hi willað. Principatus sind ealdorscipas, ðe ðæra godra engla gymað, and hi be heora dihte ða godcundlican gerynu gefyllað. Dominationes sind hlafordscypas gecwedene, forðan ðe him gehyrsumiað oðra engla werod mid micelre underðeodnysse. Throni sind þrymsetl, þa beoð gefyllede mid swa micelre gife ðære Ælmihtigan Godcundnysse, þæt se Eallwealdenda God on him wunað, and ðurh hi his domas tosceat. Cherubin is gecweden gefyllednys ingehydes, oððe gewittes: hi sind afyllede mid gewitte swa miccle swiðor, swa hi gehendran beoð heora Scyppende, ðurh wurðscipe heora geearnunga. Seraphim sind gecwedene byrnende, oððe, onælende: hi sind swa miccle swiðor byrnende on Godes lufe, swa micclum swa hi sind to him geðeodde; forðan ðe nane oðre englas ne sind betweonan him and ðam Ælmihtigan Gode. Hi sind byrnende na on fyres wisan, ac mid micelre lufe þæs Wealdendan Cyninges. Godes rice bið gelogod mid engla weredum and geðungenum mannum, and we gelyfað þæt of mancynne swa micel getel astige þæt uplice rice, swa micel swa on heofonum beláf haligra gasta æfter ðam hryre ðæra awyrgedra gasta.
Nigon engla werod þær wæron to lafe, and þæt teoðe forferde. Nu bið eft seo micelnys geðungenra manna swa micel swa ðæra staðelfæstra engla wæs; and we beoð geendebyrde to heora weredum, æfter urum geearnungum. Menige geleaffulle men sind þe habbað lytel andgit to understandenne ða deopnysse Godes lare, and willað þeah-hwæðere oðrum mannum mid arfæstnysse cyðan ymbe Godes mærða, be heora andgites mæðe: þas beoð geendebyrde to englum, þæt is, to Godes bydelum. Þa gecorenan ðe magon asmeagan Godes digelnysse, and oðrum bodian mid gastlicre lare, hi beoð getealde to heah-englum, þæt is to healicum bodum. Þa halgan, ðe on life wundra wyrceað, beoð geendebyrde betwux ðam heofenlicum mihtum þe Godes tacna gefremmað. Sind eac sume gecorene menn ðe aflyað þa awyrgedan gastas fram ofsettum mannum, ðurh mihte heora bena: hwærto beoð þas geendebyrde buton to ðam heofenlicum anwealdum, be gewyldað þa feondlican costneras? Þa gecorenan ðe ðurh healice geearnunga þa læssan gebroðru oferstigað mid ealdorscipe, þa habbað eac heora dæl betwux ðam heofenlicum ealderdomum. Sume beoð swa geðungene þæt hí wealdað mid heora hlafordscipe ealle uncysta and leahtras on him sylfum, swa þæt hi beoð godas getealde ðurh ða healican clænnysse: be ðam cwæð se Ælmihtiga to Moysen, "Ic ðe gesette, þæt þu wære Pharaones god." Þas Godes ðegnas, þe beoð on swa micelre geðincðe on gesihðe þæs Ælmihtigan þæt hi sind godas getealde, hwider gescyt ðonne heora endebyrdnysse, buton to ðam werode ðe sind hlafordscipas gecwedene? forðan ðe him oðre englas underðeodde beoð.
On sumum gecorenum mannum, ðe mid micelre gimene on andweardum life drohtniað, bið Godes Gastes gifu swa micel, þæt he on heora heortan swilce on ðrimsetle sittende toscǽt and démð wundorlice oðra manna dæda. Hwæt sind þas buton ðrymsetl heora Scyppendes, on ðam ðe he wunigende mannum démð? Seo soðe lufu is gefyllednys Godes ǽ, and se ðe on his ðeawum hylt Godes lufe and manna, he bið þonne cherubim rihtlice geháten; forðan ðe eal gewitt and ingehyd is belocen on twam wordum, þæt is Godes lufu and manna. Sume Godes ðeowan sind onælede mid swa micelre gewilnunge heora Scyppendes neawiste, þæt hi forseoð ealle woruldlice ymbhydignysse, and mid byrnendum mode ealle ða ateorigendlican geðincðu oferstigað, and mid ðam micclan bryne ðære heofenlican lufe oðre ontendað, and mid larlicre spræce getrymmað. Hu magon ðas beon gecigede buton seraphim, þonne hi ðurh ðone micclan bryne Godes lufe sind toforan oðrum eorðlicum his neawiste gehendost?
Nu cweð se eadiga Gregorius, "Wa ðære sawle ðe orhlyte hyre lif adrihð þæra haligra mihta," þe we nu sceortlice eow gerehton. Ac seo ðe bedæled is þam godnyssum, heo geomrige and gewilnige þæt se cystiga Wealdend þurh his gife hí geðeode þam hlyte his gecorenra. Nabbað ealle menn gelice gife æt Gode, forðan ðe he forgifð ða gastlican geðincðu ælcum be his gecneordnyssum. Se ðe læssan gife hæbbe, ne ándige he on ðam foreðeondum, forðan ðe ða halgan ðreatas ðæra eadigra engla sind swa geendebyrde, þæt hi sume mid underþeodnysse oðrum hyrsumiað, and sume mid oferstigendre wurðfulnysse ðam oðrum sind foresette.
Micel getel is ðæra haligra gasta, þe on Godes rice eardiað, be ðam cwæð se witega Daniel, "Þusend ðusenda ðenodon þam Heofonlican Wealdende, and ten ðusend siðan hundfealde ðusenda him mid wunodon." Oðer is ðenung, oðer is mid-wunung. Þa englas ðeniað Gode þe bodiað his willan middangearde, and ða ðing gefyllað þe him liciað. Ða oðre werod, þe him mid wuniað, brucað þære incundan embwlátunge his godcundnysse, swa þæt hí nateshwon fram his andweardnysse asende ne gewitað. Soðlice ða ðe to us asende becumað, swa hí gefremmað heora Scyppendes hæse wiðutan, þæt hi ðeah-hwæðere næfre ne gewitað fram his godcundan myrhðe; forðam ðe God is æghwær, þeah ðe se engel stowlic sy. Nis se Ælmihtiga Wealdend stowlic, forðan ðe he is on ælcere stowe, and swa hwider swa se stowlica engel flihð, he bið befangen mid his andwerdnysse.
Hi habbað sume synderlice gife fram heora Scyppende, and ðeah-hwæðere heora wurðscipe him bið eallum gemæne, and þæt þæt gehwilc on him sylfum be dæle hæfð, þæt he hæfð on oðrum werode fulfremodlice; be ðam cwæð se sealm-wyrhta, "Drihten, ðu ðe sitst ofer cherubin, geswutela ðe sylfne."
We sædon litle ær on ðisre rædinge, þæt þæs Ælmihtigan ðrymsetl wære betwux ðam werode ðe sind throni gecigede: ac hwá mæg beon eadig, buton he his Scyppendes wununge on him sylfum hæbbe? Seraphim sind ða gastas gecigede, ðe beoð on Drihtnes lufe byrnende, and ðeah-hwæðere eal þæt heofonlice mægen samod beoð onælede mid his lufe. Cherubim is gecweden gefyllednys ingehydes oððe gewittes, and ðeah hwilc engel is on Godes andwerdnysse ðe ealle ðing nyte? Ac forði is gehwilc ðæra weroda þam naman geciged, ðe ða gife getacnað þe he fulfremedlicor underfeng.
Ac uton suwian hwæthwega be ðam digelnyssum ðæra heofenlicra ceastergewarena, and smeagan be us sylfum, and geomrian mid behreowsunge ure synna, þæt we, ðurh Drihtnes mildheortnysse, ða heofonlican wununge, swa swa he us behét, habban moton. He cwæð on sumere stowe, "On mines Fæder huse sind fela wununga;" forðan gif sume beoð strengran on geearnungum, sume rihtwisran, sume mid maran halignysse geglengede, þæt heora nan ne beo geælfremod fram ðam micclan huse, þær ðær gehwilc onfehð wununge be his geearnungum.
Se miltsienda Drihten cwæð, þæt micel blis wære on heofonum be anum dǽdbetan; ac se ylca cwæð þurh his witegan, "Gif se rihtwisa gecyrð fram his rihtwisnysse, and begæð unrihtwisnysse arleaslice, ealle his rihtwisnysse ic forgyte; and gif se arleasa behreowsað his arleasnysse, and begæð rihtwisnysse, ne gemune ic nanra his synna." Behreowsigendum mannum he miltsað, ac hé ne behét þam elcigendum gewiss líf oð merigen. Nis forði nanum synfullum to yldigenne agenre gecyrrednysse, ðylæs ðe he mid sleacnysse forleose ða tíd Godes fyrstes. Smeage gehwilc man his ærran dæda, and eac his andweardan drohtnunge, and fleo to ðam mildheortan Deman mid wópe, ða hwile ðe he anbidað ure betrunge, seðe is rihtwis and mildheort. Soðlice behreowsað his gedwyld seðe ne ge-edlæhð þa ærran dæda; be ðam cwæð se Hælend to ðam gehæledan bedredan, "Efne nu ðu eart gehæled, ne synga ðu heonon-forð, þylæs ðe ðe sum ðing wyrse gelimpe."
Geleaffullum mannum mæg beon micel truwa and hopa to ðam menniscum Gode Criste, seðe is ure Mundbora and Dema, seðe leofað and rixað mid Fæder, on annysse þæs Halgan Gastes, on ealra worulda woruld. Amen.
VIII. KL. JUL.

NATIUITAS SCI IOHANNIS BAPTISTAE.

Se godspellere Lucas awrát on Cristes béc be acennednysse Iohannes ðæs Fulluhteres, þus cweðende, "Sum eawfæst Godes ðegen wæs geháten Zacharias, his gebedda wæs geciged Elisabeth. Hí butu wæron rihtwise ætforan Gode, on his bebodum and rihtwisnyssum forðstæppende butan tále. Næs him cild gemæne:" et reliqua.
"Eal his reaf wæs awefen of olfendes hǽrum, his bigleofa wæs stiðlic; ne dranc he wines drenc, ne nanes gemencgedes wætan, ne gebrowenes: ofet hine fedde, and wude-hunig, and oðre waclice ðigena."
"On ðam fifteoðan geare ðæs caseres rices Tyberii com Godes word ofer Iohannem, on ðam westene; and he ferde to folces neawiste, and bodade Iudeiscum folce fulluht on synna forgyfenysse, swa swa hit awriten is on Isaies witegunge."
Cristes fulluht he bodade toweard eallum geleaffullum, on ðam is synna forgyfenys þurh ðone Halgan Gást. Iohannes eac be Godes dihte fullode ða ðe him to comon ðæra Iudeiscra ðeoda, ac his fulluht ne dyde nánre synne forgyfenysse, forðan ðe he wæs Godes bydel, and na God. He bodade mannum þæs Hælendes to-cyme mid wordum, and his halige fulluht mid his agenum fulluhte, on ðam he gefullode ðone unsynnian Godes Sunu, ðe nánre synne forgyfenysse ne behófade.
Rihtlice weorðað Godes gelaðung ðisne dæg þæs mæran Fulluhteres gebyrd-tide, for ðam manegum wundrum ðe gelumpon on his acennednysse. Godes heah-engel Gabrihel bodade ðam fæder Zacharían his acennednysse, and his healican geðincðu, and his mærlican drohtnunge. Þæt cild on his modor innoðe oncneow Marian stemne, Godes cynnestran; and on innoðe ða-gyt beclysed, mid wítigendlicre fægnunge getácnode þone halwendan to-cyme ures Alysendes. On his acennednysse he ætbræd þære meder hire unwæstmbærnysse, and þæs fæder tungan his nama unbánd, þe mid his agenre geleafleaste adumbod wæs.
Ðreora manna gebyrd-tide freolsað seo halige gelaðung: ðæs Hælendes, seðe is God and mann, and Iohannes his bydeles, and ðære eadigan Marian his moder. Oðra gecorenra manna, ðe ðurh martyrdom, oððe þurh oðre halige geearnunga, Godes rice geferdon, heora endenextan dæg, seðe hí æfter gefyllednysse ealra earfoðnyssa sigefæste to ðam ecan life acende, we wurðiað him to gebyrd-tide; and ðone dæg, ðe hí to ðisum andweardan life acennede wæron, we lætað to gymeleaste, forðan ðe hí comon hider to earfoðnyssum, and costnungum, and mislicum fræcednyssum. Se dæg bið gemyndig Godes ðeowum ðe ða halgan, æfter gewunnenum sige, asende to ecere myrhðe fram eallum gedreccednyssum, and se is heora soðe acennednys; na wóplic, swa swa seo ærre, ac blissigendlic to ðam ecum life. Ac us is to wurðigenne mid micelre gecnyrdnysse Cristes gebyrd-tide, ðurh ða us com alysednys.
Iohannes is geendung ðære ealdan ǽ and anginn ðære níwan, swa swa se Hælend be him cwæð, "Seo ealde ǽ and wítegan wæron oð Iohannes to-cyme." Siððan ongann godspel-bodung. Nu for his micclan halignysse is gewurðod his acennednys, swa swa se heah-engel behet his fæder mid ðisum wordum, "Manega blissiað on his gebyrd-tide." María, Godes cynnestre, nis nanum oðrum gelic, forðan ðe heo is mæden and modor, and ðone abǽr ðe hí and ealle gesceafta gesceop: is heo forði wel wyrðe þæt hire acennednys arwurðlice gefreolsod sy.
Þa magas setton ðam cilde naman, Zacharias, ac seo modor him wiðcwæð mid wordum, and se dumba fæder mid gewrite; forðan ðe se engel, ðe hine cydde toweardne, him gesceop naman be Godes dihte, Iohannes. Ne mihte se dumba fæder cyðan his wife hu se engel his cilde naman gesette, ac, ðurh Godes Gastes onwrigenysse, se nama hire wearð cuð. Zacharias is gereht, 'Gemindig Godes;' and Iohannes, 'Godes gifu;' forðan ðe he bodade mannum Godes gife, and Crist toweardne, þe ealne middangeard mid his gife gewissað. He wæs asend toforan Drihtne, swa swa se dægsteorra gæð beforan ðære sunnan, swa swa bydel ætforan deman, swa swa seo Ealde Gecyðnys ætforan ðære Niwan; forðan ðe seo ealde ǽ wæs swilce sceadu, and seo Niwe Gecyðnys is soðfæstnys ðurh ðæs Hælendes gife.
Anes geares cild hí wæron, Crist and Iohannes. On ðisum dæge acende seo unwæstmbære moder ðone mæran witegan Iohannem, se is gehérod mid þisum wordum, ðurh Cristes muð, "Betwux wifa bearnum ne arás nan mærra man ðonne is Iohannes se Fulluhtere."
On middes wintres mæsse-dæge acende þæt halige mæden Maria þone Heofenlican Æðeling, se nis geteald to wifa bearnum, forðon ðe he is Godes Sunu on ðære Godcundnysse, and Godes and mædenes Bearn ðurh menniscnysse. Iohannes forfleah folces neawiste on geogoðe, and on westene mid stiðre drohtnunge synna forbeah. Se Hælend betwux synfullum unwemme fram ælcere synne ðurhwunode. Se bydel gebigde on ðam timan micelne heap Israhela ðeode to heora Scyppende mid his bodunge. Drihten dæghwamlice of eallum ðeodum to his geleafan, ðurh onlihtinge ðæs Halgan Gastes, ungerim sawla gebigð.
Þæt halige godspel cwyð be ðam Fulluhtere, þæt he forestope ðam Hælende on gaste and on mihte þæs witegan Helian; forðan ðe he wæs his forrynel æt ðam ærran to-cyme, swa swa Helias bið æt ðam æftran togeanes Antecriste. Nis butan getacnunge þæt ðæs bydeles acennednys on ðære tide wæs gefremod ðe se woruldlica dæg wanigende bið, and on Drihtnes gebyrd-tide weaxende bið. Þas getacnunge onwreah se ylca Iohannes mid ðisum wordum, "Criste gedafenað þæt he weaxe, and me þæt ic wanigende beo." Iohannes wæs hraðor mannum cuð þurh his mærlican drohtnunga, þonne Crist wære, forðan ðe hé ne æteowde his godcundan mihte, ærðam ðe hé wæs ðritig geara on ðære menniscnysse. Þa wæs he geðuht ðam folce þæt hé witega wære, and Iohannes Crist. Hwæt ða Crist geswutelode hine sylfne ðurh miccle tacna, and his hlisa weox geond ealne middangeard, þæt he soð God wæs, seðe wæs ærðan witega geðuht. Iohannes soðlice wæs wanigende on his hlisan, forðan ðe he wearð oncnawen witega, and bydel ðæs Heofonlican Æðelinges, seðe wæs lytle ær Crist geteald mid ungewissum wenan. Þas wanunge getacnað se wanigenda dæg his gebyrd-tide, and se ðeonda dæg ðæs Hælendes acennednysse gebícnað his ðeondan mihte æfter ðære menniscnysse.
Fela witegan mid heora witegunge bodedon Drihten toweardne, sume feorran sume neán, ac Iohannes his to-cyme mid wordum bodade, and eac mid fingre gebicnode, ðus cweðende, "Loca nu! Efne her gæð Godes Lamb, seðe ætbret middangeardes synna." Crist is manegum naman genemned. He is Wisdom geháten, forðan ðe se Fæder ealle gesceafta þurh hine geworhte. He is Word gecweden, forðan þe word is wisdomes geswutelung. Be ðam Worde ongann se godspellere Iohannes þa godspellican gesetnysse, ðus cweðende, "On frymðe wæs Word, and þæt Word wæs mid Gode, and þæt Word wæs God." He is Lamb geháten, for ðære unscæððignysse lambes gecyndes; and wæs unscyldig, for ure alysednysse, his Fæder liflic onsægednys, on lambes wisan geoffrod. He is Leo geciged of Iudan mægðe, Dauides wyrtruma, forðan ðe he, ðurh his godcundlican strencðe, þone miclan deofol mid sige his ðrowunge oferswiðde.
Se halga Fulluhtere, ðe we ymbe sprecað, astealde stiðlice drohtnunge, ægðer ge on scrude ge on bígwiste, swa swa we hwene æror rehton; forðan ðe se Wealdenda Hælend þus be him cweðende wæs, "Fram Iohannes dagum Godes rice ðolað neadunge, and ða strecan-mód hit gegripað." Cuð is gehwilcum snoterum mannum, þæt seo ealde ǽ wæs eaðelicre þonne Cristes Gesetnys sy, forðan ðe on ðære næs micel forhæfednys, ne ða gastlican drohtnunga þe Crist siððan gesette, and his apostoli. Oðer is seo gesetnys ðe se cyning bytt ðurh his ealdormenn oððe gerefan, oðer bið his agen gebann on his andweardnysse. Godes rice is gecweden on ðisre stowe seo hálige gelaðung, þæt is eal cristen folc, þe sceal mid neadunge and strecum mode þæt heofonlice rice geearnian. Hu mæg beon butan strece and neadunge, þæt gehwá mid clænnysse þæt gále gecynd þurh Godes gife gewylde? Oððe hwá gestilð hatheortnysse his modes mid geðylde, butan earfoðnysse? oððe hwá awent modignysse mid soðre eadmodnysse? oððe hwá druncennysse mid syfernysse? oððe hwá gitsunge mid rúmgifulnysse, butan strece? Ac se ðe his ðeawas mid anmodnysse, þurh Godes fultum, swa awent, he bið ðonne to oðrum menn geworht; oðer he bið þurh gódnysse, and se ylca ðurh edwiste, and he gelæcð ðonne ðurh strece þæt heofenlice rice.
Twa forhæfednysse cynn syndon, án lichamlic, oðer gastlic. An is, þæt gehwá hine sylfne getemprige mid gemete on ǽte and on wæte, and werlice ða oferflowendlican ðygene him sylfum ætbrede. Oðer forhæfednysse cynn is deorwurðre and healicre, ðeah seo oðer gód sy: styran his modes styrunge mid singalre gemetfæstnysse, and campian dæghwamlice wið leahtras, and hine sylfne ðreagian mid styrnysse ðære gastlican steore, swa þæt hé ða reðan deor eahta heafod-leahtra swilce mid isenum midlum gewylde. Deorwyrðe is þeos forhæfednys, and wulderfull ðrowung on Godes gesihðe, ða yfelan geðohtas and unlustas mid agenre cynegyrde gestyran, and fram derigendlicere spræce, and pleolicum weorce hine sylfne forhabban, swa swa fram cwylmbærum mettum. Se ðe ðas ðing gecneordlice begæð, he gripð untweolice þæt behátene ríce mid Gode and eallum his halgum. Micel strec bið, þæt mennisce menn mid eadmodum geearnungum ða heofenlican myrhðe begytan, ðe ða heofenlican englas ðurh modignysse forluron.
Us gelustfullað gyt furður to sprecenne be ðan halgan were Iohanne, him to wurðmynte and ús to beterunge. Be him awrát se witega Isaias, þæt he is "stemn clypigendes on westene, Gearciað Godes weig, doð rihte his paðas. Ælc dene bið gefylled, and ælc dún bið geeadmet, and ealle wohnyssa beoð gerihte, and scearpnyssa gesmeðode." Se witega hine het stemn, forðan ðe he forestóp Criste, ðe is Word gehaten: na swilc word swa menn sprecað, ac he is ðæs Fæder Wisdom, and word bið wisdomes geswutelung. Þæt Word is Ælmihtig God, Sunu mid his Fæder. On ælcum worde bið stemn gehyred, ǽr þæt word fullice gecweden sy. Swa swa stemn forestæpð worde, swa forestóp Iohannes ðam Hælende on middangearde; forðan ðe God Fæder hine sende ætforan gesihðe his Bearnes, þæt he sceolde gearcian and dæftan his weig. Hwæt ða Iohannes to mannum clypode þas ylcan word, "Gearciað Godes weig." Se bydel ðe bodað rihtne geleafan and gode weorc, he gearcað þone weig cumendum Gode to ðæra heorcnigendra heortan.
Godes weg bið gegearcod on manna heortan, þonne hí ðære Soðfæstnysse spræce eadmodlice gehyrað, and gearuwe beoð to Lifes bebodum; be ðam cwæð se Hælend, "Se ðe me lufað, he hylt min bebod, and min Fæder hine lufað, and wit cumað to him, and mid him wuniað." His paðas beoð gerihte, þonne ðurh gode bodunge aspringað clæne geðohtas on mode ðæra hlystendra. Dena getácniað þa eadmodan, and dúna ða modigan. On Drihtnes to-cyme wurdon dena afyllede, and dúna geeadmette, swa swa he sylf cwæð, "Ælc ðæra ðe hine onhefð bið geeadmet, and se ðe hine geeadmet bið geuferod." Swa swa wæter scyt of ðære dúne, and ætstent on dene, swa forflihð se Halga Gast modigra manna heortan, and nimð wununge on ðam eadmodan, swa swa se witega cwæð, "On hwam gerest Godes Gast buton on ðam eadmodan?" Ðwyrnyssa beoð gerihte, þonne ðwyrlicra manna heortan, þe beoð ðurh unrihtwisnysse hócas awegde, eft ðurh regol-sticcan ðære soðan rihtwisnysse beoð geemnode. Scearpnyssa beoð awende to smeðum wegum, ðonne ða yrsigendan mod, and unliðe gecyrrað to manðwærnysse, þurh ongyte ðære upplican gife.
Langsumlic bið us to gereccenne, and eow to gehyrenne ealle ða deopnyssa ðæs mæran Fulluhteres bodunge: hu he ða heardheortan Iudeiscre ðeode mid stearcre ðreale and stiðre myngunge to lífes wege gebigde, and æfter his ðrowunge hellwarum Cristes to-cyme cydde, swa swa he on life mancynne agene alysednysse mid hludre stemne bealdlice bodade.
Uton nu biddan ðone Wealdendan Hælend, þæt he, ðurh his ðæs mæran Forryneles and Fulluhteres ðingunge, ús gemiltsige on andweardum lífe, and to ðam ecan gelæde, ðam sy wuldor and lóf mid Fæder and Halgum Gaste á on ecnysse. Amen.
III. KAL. IUL.

PASSIO APOSTOLORUM PETRI ET PAULI.

⁠Venit Iesus in partes Cæsareae Philippi: et reliqua.
Matheus se Godspellere awrát on ðære godspellican gesetnysse, ðus cweðende, "Drihten com to anre burhscire, ðe is geciged Cesarea Philippi, and befrán his gingran hu menn be him cwyddedon. Hí andwyrdon, Sume menn cweðað þæt ðu sy Iohannes se Fulluhtere, sume secgað þæt ðu sy Helías, sume Hieremias, oððe sum oðer witega. Se Hælend ða cwæð, Hwæt secge ge þæt ic sy? Petrus him andwyrde, Þu eart Crist, ðæs lifigendan Godes Sunu. Drihten him cwæð to andsware, Eadig eart ðu, Simon, culfran bearn, forðan ðe flæsc and blod þe ne onwreah ðisne geleafan, ac min Fæder seðe on heofonum is. Ic ðe secge, þæt þu eart stænen, and ofer ðysne stán ic timbrige mine cyrcan, and helle gatu naht ne magon ongean hí. Ic betæce ðe heofonan rices cæge; and swa hwæt swa ðu bintst on eorðan, þæt bið gebunden on heofonum; and swa hwæt swa ðu unbintst ofer eorðan, þæt bið unbunden on heofonum."
Beda se trahtnere us onwrihð þa deopnysse ðysre rædinge, and cwyð, þæt Philippus se fyðerríca ða buruh Cesarea getimbrode, and on wurðmynte þæs caseres Tiberii, ðe he under rixode, ðære byrig naman gesceop, 'Cesaream,' and for his agenum gemynde to ðam naman geyhte, 'Philippi,' ðus cweðende, 'Cesarea Philippi,' swilce seo burh him bám to wurðmynte swa genemned wære.
Þaða se Hælend to ðære burhscire genealæhte, þa befrán hé, hu woruld-menn be him cwyddedon: na swilce hé nyste manna cwyddunga be him, ac hé wolde, mid soðre andetnysse ðæs rihtan geleafan, adwæscan ðone leasan wenan dweligendra manna. His apostoli him andwyrdon, "Sume men cwyddiað þæt ðu sy Iohannes se Fulluhtere, sume secgað þæt ðu sy Helias, sume Hieremias, oððe án ðæra witegena." Drihten ða befrán, "Hwæt secge ge þæt ic sy?" swylce he swa cwæde, 'Nu woruld-menn ðus dwollice me oncnawað, ge ðe godas sind, hu oncnawe ge me?' Se trahtnere cwæð 'godas,' forðan ðe se soða God, seðe ana is Ælmihtig, hæfð geunnen ðone wurðmynt his gecorenum, þæt hé hí godas gecigð. Him andwyrde se gehyrsuma Petrus, "Ðu eart Crist, þæs lifigendan Godes Sunu." He cwæð 'þæs lifigendan Godes,' for twæminge ðæra leasra goda, ða ðe hæðene ðeoda, mid mislicum gedwylde bepæhte, wurðodon.
Sume hí gelyfdon on deade entas, and him deorwurðlice anlicnyssa arærdon, and cwædon þæt hí godas wæron, for ðære micelan strencðe ðe hí hæfdon: wæs ðeah heora líf swiðe mánfullic and bysmurfull; be ðam cwæð se witega, "Ðæra hæðenra anlicnyssa sind gyldene and sylfrene, manna handgeweorc: hí habbað dumne muð and blinde eagan, deafe earan and ungrapigende handa, fét butan feðe, bodig butan life." Sume hí gelyfdon on ða sunnan, sume on ðone monan, sume on fyr, and on manega oðre gesceafta: cwædon þæt hí for heora fægernysse godas wæron.
Nu todælde Petrus swutelice ðone soðan geleafan, ðaða he cwæð, "Þu eart Crist, ðæs lifigendan Godes Sunu." Se is lybbende God þe hæfð líf and wununge ðurh hine sylfne, butan anginne, and seðe ealle gesceafta þurh his agen Bearn, þæt is, his Wisdom, gesceop, and him eallum líf forgeaf ðurh ðone Halgan Gast. On ðissum ðrym hádum is an Godcundnys, and án gecynd, and án weorc untodæledlice.
Drihten cwæð to Petre, "Eadig eart ðu, culfran sunu." Se Halga Gast wæs gesewen ofer Criste on culfran anlicnysse. Nu gecigde se Hælend Petrum culfran bearn, forðan ðe he wæs afylled mid bilewitnysse and gife ðæs Halgan Gastes. He cwæð, "Ne onwreah ðe flæsc ne blod þisne geleafan, ac min Fæder seðe on heofenum is." Flæsc and blod is gecweden, his flæsclice mæið. Næfde he þæt andgit ðurh mæglice lare, ac se Heofenlica Fæder, ðurh ðone Halgan Gast, ðisne geleafan on Petres heortan forgeaf.
Drihten cwæð to Petre, "Þu eart stænen." For ðære strencðe his geleafan, and for anrædnysse his andetnysse he underfencg ðone naman, forðan ðe he geðeodde hine sylfne mid fæstum mode to Criste, seðe is 'stán' gecweden fram ðam apostole Paule. "And ic timbrige mine cyrcan uppon ðisum stane:" þæt is, ofer ðone geleafan ðe ðu andetst. Eal Godes gelaðung is ofer ðam stane gebytlod, þæt is ofer Criste; forðan ðe he is se grundweall ealra ðæra getimbrunga his agenre cyrcan. Ealle Godes cyrcan sind getealde to anre gelaðunge, and seo is mid gecorenum mannum getimbrod, na mid deadum stanum; and eal seo bytlung ðæra liflicra stana is ofer Criste gelogod; forðan ðe we beoð, þurh ðone geleafan, his lima getealde, and hé ure ealra heafod. Se ðe ne bytlað of ðam grundwealle, his weorc hryst to micclum lyre.
Se Hælend cwæð, "Ne magon helle gatu naht togeanes minre cyrcan." Leahtras and dwollic lár sindon helle gatu, forðan ðe hí lædað þone synfullan swilce ðurh geat into helle wite. Manega sind ða gatu, ac heora nan ne mæg ongean ða halgan gelaðunge, ðe is getimbrod uppon ðam fæstan stane, Criste; forðan ðe se gelyfeda, þurh Cristes gescyldnysse, ætwint ðam frecednyssum ðæra deoflicra costnunga.
He cwæð, "Ic ðe betæce heofonan rices cæge." Nis seo cæig gylden, ne sylfren, ne of nanum antimbre gesmiðod, ac is se anweald þe him Crist forgeaf, þæt nan man ne cymð into Godes rice, buton se halga Petrus him geopenige þæt infær. "And swa hwæt swa ðu bintst ofer eorðan, þæt bið gebunden on heofonum; and swa hwæt swa ðu unbintst ofer eorðan, þæt bið unbunden on heofenan." Þisne anweald he forgeaf nu Petre, and eac syððan, ǽr his upstige, eallum his apostolum, ðaða he him on-ableow, ðus cwæðende, "Onfoð Haligne Gast: ðæra manna synna þe ge forgyfað, beoð forgyfene; and ðam ðe ge forgifenysse ofunnon, him bið oftogen seo forgyfenys."
Nellað ða apostoli nænne rihtwisne mid heora mansumunge gebindan, ne eac ðone mánfullan miltsigende unbindan, butan he mid soðre dǽdbote gecyrre to lifes wege. Þone ylcan andweald hæfð se Ælmihtiga getiðod biscopum and halgum mæsse-preostum, gif hí hit æfter ðære godspellican gesetnysse carfullice healdað. Ac forði is seo cæig Petre sinderlice betæht, þæt eal ðeodscipe gleawlice tocnáwe, þæt swa hwá swa oðscyt fram annysse ðæs geleafan ðe Petrus ða andette Criste, þæt him ne bið getiðod naðor ne synna forgyfenys ne infær þæs heofenlican rices.
DE PASSIONE APOSTOLORUM PETRI ET PAULI.

We wyllað æfter ðisum godspelle eow gereccan ðæra apostola drohtnunga and geendunge, mid scortre race; forðan ðe heora ðrowung is gehwær on Engliscum gereorde fullice geendebyrd.
Æfter Drihtnes upstige wæs Petrus bodigende geleafan ðam leodscipum ðe sind gecwedene Galatia, Cappadocia, Bithinia, Asia, Italia. Syððan, ymbe tyn geara fyrst, hé gewende to Romebyrig, bodigende godspel; and on ðære byrig hé gesette his biscop-setl, and ðær gesæt fif and twentig geara, lærende ða Romaniscan ceastregewaran Godes mærða, mid micclum tacnum. His wiðerwinna wæs on eallum his færelde sum drý, se wæs Simon geháten. Þes drý wæs mid ðam awyrgedum gaste to ðam swyðe afylled, þæt he cwæð þæt he wære Crist, Godes Sunu, and mid his drycræfte ðæs folces geleafan amyrde.
Þa gelámp hit þæt man ferede anre wuduwan suna líc ðær Petrus bodigende wæs. He ða cwæð to ðam folce and to ðam drý, "Genealǽcað ðære bære, and gelyfað þæt ðæs bodung soð sy, ðe ðone deadan to life arærð." Hwæt ða Simon wearð gebyld þurh deofles gast, and cwæð, "Swa hraðe swa ic þone deadan arǽre, acwellað minne wiðerwinnan Petrum." Þæt folc him andwyrde, "Cucenne we hine forbærnað." Simon ða mid deofles cræfte dyde þæt ðæs deadan líc styrigende wæs. Þa wende þæt folc þæt he geedcucod wære. Petrus ða ofer eall clypode, "Gif he geedcucod sy, sprece to ús, and astande; onbyrige metes, and ham gecyrre." Þæt folc ða hrymde hlúddre stemne, "Gif Simon ðis ne deð, hé sceal þæt wite ðolian ðe hé ðe gemynte." Simon to ðisum wordum hine gebealh and fleonde wæs, ac þæt folc mid ormǽtum edwite hine gehæfte.
Se Godes apostol ða genealæhte ðam lice mid aðenedum earmum, ðus biddende, "Ðu, leofa Drihten, ðe ús sendest to bodigenne ðinne geleafan, and ús behete þæt we mihton, ðurh ðinne naman, deoflu todræfan, and untrume gehælan, and ða deadan aræran, arǽr nu ðisne cnapan, þæt ðis folc oncnáwe þæt nan God nys buton ðu ana, mid ðinum Fæder, and ðam Halgan Gaste." Æfter ðisum gebede arás se deada, and gebígedum cneowum to Petre cwæð, "Ic geseah Hælend Crist, and hé sende his englas forð for ðinre bene, þæt hí me to life gelæddon." Þæt folc ða mid anre stemne clypigende cwæð, "An God is ðe Petrus bodað:" and woldon forbǽrnan ðone drý, ac Petrus him forwyrnde; cwæð, þæt se Hælend him tæhte ðone regol, þæt hí sceoldon yfel mid góde forgyldan.
Simon, ðaða he ðam folce ætwunden wæs, getígde ænne ormǽtne ryððan innan ðam geate þær Petrus inn hæfde, þæt he fǽrlice hine abítan sceolde. Hwæt ða Petrus cóm, and ðone ryððan untígde mid ðisum bebode, "Yrn, and sege Simone, þæt he leng mid his drycræfte Godes folc ne bepæce, ðe hé mid his agenum blode gebohte." And hé sona getengde wið þæs drýs, and hine on fleame gebrohte. Petrus wearð æfterweard þus cweðende, "On Godes naman ic ðe bebeode, þæt ðu nænne toð on his lice ne gefæstnige." Se hund, ðaða hé ne moste his lichaman derian, totær his hæteru sticmælum of his bæce, and hine dráf geond ða weallas, ðeotende swa swa wulf, on ðæs folces gesihðe. He ða ætbærst ðam hunde, and to lángum fyrste siððan, for ðære sceame, næs gesewen on Romana-byrig.
Syððan eft on fyrste he begeat sumne ðe hine bespræc to ðam casere Nerone, and gelámp ða þæt se awyrgeda ehtere þone deofles ðen his freondscipum geðeodde. Mid ðam ðe hit ðus gedón wæs, ða æteowde Crist hine sylfne Petre on gastlicere gesihðe, and mid ðyssere tihtinge hine gehyrte, "Se drý Simon and se wælhreowa Nero sind mid deofles gaste afyllede, and syrwiað ongean ðe; ac ne beo ðu afyrht; ic beo mid þe, and ic sende minne ðeowan Paulum ðe to frofre, se stæpð to merigen into Romana-byrig, and gýt mid gastlicum gecampe winnað ongean ðone drý, and hine awurpað into helle grunde: and gýt siððan samod to minum rice becumað mid sige martyrdomes."
Non passus est Paulus, quando uinctus Romam perductus est, sed post aliquot annos, quando sponte illuc iterum reuersus est. Þis gelámp swa soðlice. On ðone oðerne dæg com Paulus into ðære byrig, and heora ægðer oðerne mid micelre blisse underfeng, and wæron togædere bodigende binnan ðære byrig seofon monðas þam folce lifes weig. Beah ða ungerim folces to cristendome þurh Petres lare; and eac ðæs caseres gebedda Libia, and his heah-gerefan wíf Agrippina wurdon swa gelyfede þæt hí forbugon heora wera neawiste. Þurh Paules bodunge gelyfdon ðæs caseres ðegnas and híredcnihtas, and æfter heora fulluhte noldon gecyrran to his hírede.
Simon se drý worhte ða ærene næddran, styrigende swylce heo cucu wære; and dyde þæt ða anlicnyssa ðæra hæðenra hlihhende wæron and styrigende; and he sylf wearð færlice upp on ðære lyfte gesewen. Þær-to-geanes gehælde Petrus blinde, and healte, and deofol-seoce, and ða deadan arærde, and cwæð to ðam folce þæt hí sceoldon forfleon þæs deofles drýcræft, ðylæs ðe hí mid his lotwrencum bepæhte wurdon. Þa wearð ðis ðam casere gecydd, and he het ðone drý him to gefeccan, and eac ða apostolas. Simon bræd his hiw ætforan ðam casere, swa þæt he wearð færlice geðuht cnapa, and eft hárwenge; hwíltidum on wimmannes hade, and eft ðærrihte on cnihthade.
Þa Nero þæt geseah, ða wende hé þæt he Godes Sunu wære. Petrus cwæð þæt hé Godes wiðersaca wære, and mid leasum drýcræfte forscyldigod, and cwæð þæt he wære gewiss deofol on menniscre edwiste. Simon cwæð, "Nis na gedafenlic þæt ðu, cyning, hlyste anes leases fisceres wordum; ac ic ðisne hosp leng ne forbere: nu ic beode minum englum þæt hí me on ðisum fiscere gewrecon." Petrus cwæð, "Ne ondræde ic ðine awyrgedan gastas, ac hí weorðað afyrhte þurh mines Drihtnes geleafan." Nero cwæð, "Ne ondrætst ðu ðe, Petrus, Simones mihta, ðe mid wundrum his godcundnysse geswutelað?" Petrus cwæð, "Gif he godcundnysse hæbbe, ðonne secge he hwæt ic ðence, oððe hwæt ic dón wylle." Nero cwæð, "Sege me, Petrus, on sundor-spræce hwæt ðu ðence." He ða leat to ðæs caseres eare, and het him beran diglice berenne hláf; and he bletsode ðone hláf, and tobræc, and bewand on his twam slyfum, ðus cweðende, "Sege nu, Simon, hwæt ic ðohte, oððe cwæde, oþþe gedyde." He ða gebealh hine, forðan þe he ne mihte geopenian Petres digelnysse, and dyde þa mid drýcræfte þæt ðær comon micele hundas, and ræsdon wið Petres weard; ac Petrus æteowde ðone gebletsodan hláf ðam hundum, and hí ðærrihte of heora gesihðe fordwinon. He ða cwæð to ðam casere, "Simon me mid his englum geðiwde, nu sende he hundas to me; forðan ðe he næfð godcundlice englas, ac hæfð hundlice." Nero cwæð, "Hwæt is nu, Simon? Ic wene wit sind oferswiðde." Simon andwyrde, "Þu goda cyning, nat nán man manna geðohtas buton Gode anum." Petrus andwyrde, "Untwylice þu lihst þæt þu God sy, nu ðu nast manna geðohtas."
Þa bewende Nero hine to Paulum, and cwæð, "Hwí ne cwest ðu nán word? Oððe hwa teah ðe? oððe hwæt lærdest ðu mid þinre bodunge?" Paulus him andwyrde, "La leof, hwæt wille ic ðisum forlorenum wiðersacan geandwyrdan? Gif ðu wilt his wordum gehyrsumian, þu amyrst ðine sawle and eac ðinne cynedom. Be minre lare, þe ðu axast, ic ðe andwyrde. Se Hælend, þe Petrum lærde on his andweardnysse, se ylca me lærde mid onwrigenysse; and ic gefylde mid Godes lare fram Hierusalem, oðþæt ic com to Iliricum. Ic lærde þæt men him betweonan lufodon and geárwurðedon. Ic tæhte ðam rícan, þæt hí ne onhofon hí, ne heora hiht on leasum welan ne besetton, ac on Gode anum. Ic tæhte ðam medeman mannum, þæt hí gehealdene wæron on heora bigwiste and scrude. Ic bebead þearfum, þæt hí blissodon on heora hafenleaste. Fæderas ic manode, þæt hí mid steore Godes eges heora cild geðeawodon. Þam cildum ic bead, þæt hí gehyrsume wæron fæder and meder to halwendum mynegungum. Ic lærde weras, þæt hí heora ǽwe heoldon, forðan þæt se wer gewitnað on æwbræcum wife, þæt wrecð God on ǽwbræcum were. Ic manode ǽwfæste wíf, þæt hí heora weras inweardlice lufodon, and him mid ege gehyrsumodon, swa swa hlafordum. Ic lærde hlafordas, þæt hí heora ðeowum liðe wæron; forðan ðe hí sind gebroðru for Gode, se hlaford and se ðeowa. Ic bebead ðeowum mannum, þæt hí getreowlice, and swa swa Gode heora hlafordum þeowdon. Ic tæhte eallum geleaffullum mannum, þæt hí wurðian ænne God Ælmihtigne and ungesewenlicne. Ne leornode ic ðas lare æt nanum eorðlicum menn, ac Hælend Crist of heofonum me spræc to, and sende me to bodigenne his láre eallum ðeodum, ðus cweðende, 'Far ðu geond þas woruld, and ic beo mid þe; and swa hwæt swa ðu cwyst oþþe dest, ic hit gerihtwisige.'" Se casere wearð þa ablicged mid þisum wordum.
Simon cwæð, "Ðu góda cyning, ne understenst ðu ðisra twegra manna gereonunge ongean me. Ic com Soðfæstnys, ac ðas ðweorigað wið me. Hát nu aræran ænne heahne torr, þæt ic ðone astige; forðan ðe mine englas nellað cuman to me on eorðan betwux synfullum mannum: and ic wylle astigan to minum fæder, and ic bebeode minum englum, þæt hi ðe to minum rice gefeccan." Nero ða cwæð, "Ic wylle geseon gif ðu ðas behát mid weorcum gefylst;" and het ða ðone torr mid micclum ofste on smeðum felda aræran, and bebead eallum his folce þæt hi to ðyssere wæfersyne samod comon. Se drý astah ðone torr ætforan eallum ðam folce, and astrehtum earmum ongann fleogan on ða lyft.
Paulus cwæð to Petre, "Broðer, þu wære Gode gecoren ær ic, ðe gedafnað þæt þu ðisne deofles ðen mid ðinum benum afylle; and ic eac mine cneowu gebige to ðære bene." Þa beseah Petrus to ðam fleondan drý, þus cweðende, "Ic halsige eow awirigede gastas, on Cristes naman, þæt ge forlæton ðone drý ðe ge betwux eow feriað;" and ða deoflu þærrihte hine forleton, and he feallende tobærst on feower sticca. Þa feower sticca clifodon to feower stanum, ða sind to gewitnysse ðæs apostolican siges oð þisne andweardan dæg. Petres geðyld geðafode þæt ða hellican fynd hine up geond þa lyft sume hwile feredon, þæt he on his fylle þy hetelicor hreosan sceolde; and se ðe lytle ær beotlice mid deoflicum fiðerhaman fleon wolde, þæt he ða færlice his feðe forlure. Him gedafenode þæt hé on heannysse ahafen wurde, þæt hé on gesihðe ealles folces hreosende ða eorðan gesohte.
Hwæt ða, Nero bebead Petrum and Paulum on bendum gehealdan, and ða sticca Simones hreawes mid wearde besettan: wende þæt hé of deaðe on ðam ðriddan dæge arisan mihte. Petrus cwæð, "Ðes Simon ne ge-edcucað ǽr ðam gemǽnum æriste, ac he is to ecum witum geniðerod." Se Godes wiðerwinna ða, Nero, mid geðeahte his heah-gerefan Agrippan, het Paulum beheafdian, and Petrum on rode ahón. Paulus ða, be ðæs cwelleres hæse, underbeah swurdes ecge, and Petrus rode-hengene astah. Þaða hé to ðære rode gelæd wæs, he cwæð to ðam cwellerum, "Ic bidde eow, wendað min heafod adúne, and astreccað mine fét wið heofonas weard: ne eom ic wyrðe þæt ic swa hangige swa min Drihten. He astah of heofonum for middangeardes alysednysse, and wæron forði his fét niðer awende. Me he clypað nu to his rice; awendað forði mine fótwelmas to ðan heofonlican wege." And ða cwelleras him ða þæs getiðodon.
Þa wolde þæt cristene folc ðone casere acwellan, ac Petrus mid þisum wordum hí gestilde: "Mín Drihten for feawum dagum me geswutelode þæt ic sceolde mid þysre ðrowunge his fótswaðum fylian: nu, mine bearn, ne gelette ge minne weg. Mine fét sind nu awende to ðam heofenlican life. Blissiað mid me; nu to-dæg ic onfó minre earfoðnysse edlean." He wæs ða biddende his Drihten mid þisum wordum: "Hælend mín, ic ðe betæce ðine scep, þe ðu me befæstest: ne beoð hi hyrdelease þonne hí ðe habbað." And hé mid þisum wordum ageaf his gast.
Samod hí ferdon, Petrus and Paulus, on ðisum dæge, sigefæste to ðære heofonlican wununge, on þam syx and þrittegoðan geare æfter Cristes ðrowunge, mid þam hí wuniað on ecnysse. Igitur Hieronimus et quique alii auctores testantur, quod in una die simul Petrus et Paulus martirizati sunt.
Æfter heora ðrowunge þærrihte comon wlitige weras, and uncuðe eallum folce: cwædon þæt hi comon fram Hierusalem, to ðy þæt hi woldon ðæra apostola líc bebyrian; and swa dydon mid micelre arwurðnysse, and sædon þam folce, þæt hí micclum blissian mihton, forðan ðe hi swylce mundboran on heora neawiste habban moston.
Wite ge eac þæt ðes wyrresta cyning Nero rice æfter cwale þisra apostola healdan ne mót. Hit gelámp ða þæt eal ðæs wælhreowan caseres folc samod hine hatode, swa þæt hi ræddon anmodlice þæt man hine gebunde, and oð deað swunge. Nero, ðaða he ðæs folces ðeaht geacsode, wearð to feore afyrht, and mid fleame to wuda getengde. Þa sprang þæt word þæt hé swa lange on ðam holte on cyle and on hungre dwelode, oðþæt hine wulfas totæron.
Þa gelámp hit æfter ðam, þæt Grecas gelæhton ðæra apostola lichaman, and woldon east mid him lædan. Þa færinga gewearð micel eorð-styrung, and þæt Romanisce folc ðyder onette, and ða líc ahreddan, on ðære stowe ðe is geháten Catacumbas; and hí ðær heoldon oðer healf gear, oðþæt ða stowa getimbrode wæron, ðe hí siððan on aléde wæron, mid wuldre and lófsangum. Cuð is geond ealle ðeodscipas þæt fela wundra gelumpon æt ðæra apostola byrgenum, ðurh ðæs Hælendes tiðe, ðam sy wuldor and lóf á on ecnysse. Amen.
II. KAL. JUL.

NATALE SCI PAULI APOSTOLI.

Godes gelaðung wurðað þisne dæg ðam mæran apostole Paule to wurðmynte, forðam ðe he is gecweden ealra ðeoda láreow: þurh soðfæste lare wæs ðeah-hwæðere his martyrdóm samod mid ðam eadigan Petre gefremmed. Hé wæs fram cildháde on ðære ealdan ǽ getogen, and mid micelre gecnyrdnysse on ðære begriwen wæs. Æfter Cristes ðrowunge, ðaða se soða geleafa aspráng þurh ðæra apostola bodunge, ða ehte he cristenra manna þurh his nytennysse, and sette on cwearterne, and eac wæs on geðafunge æt ðæs forman cyðeres Stephanes slege: nis ðeah-hwæðere be him geræd, þæt hé handlinga ænigne man acwealde.
"He nam ða gewrit æt ðam ealdor-biscopum to ðære byrig Damascum, þæt hé moste gebindan ða cristenan ðe hé on ðære byrig gemette, and gelædan to Hierusalem. Þa gelamp hit on þam siðe þæt him com færlice to micel leoht, and hine astrehte to eorðan, and he gehyrde stemne ufan þus cweðende, Saule, Saule, hwí ehtst ðu mín? Yfel bið ðe sylfum þæt ðu spurne ongean ða gáde. He ða mid micelre fyrhte andwyrde þære stemne, Hwæt eart ðu, leof Hlaford? Him andwyrde seo clypung þære godcundan stemne, Ic eom se Hælend þe ðu ehtst: ac arís nu, and far forð to ðære byrig; þær ðe bið gesǽd hwæt ðe gedafenige to donne. Hé arás ða, ablendum eagum, and his geferan hine swa blindne to ðære byrig gelæddon. And he ðær andbidigende ne onbyrigde ætes ne wætes binnan ðreora daga fæce."
"Wæs ða sum Godes ðegen binnan ðære byrig, his nama wæs Annanías, to ðam spræc Drihten ðysum wordum, Annanía, arís, and gecum to minum ðeowan Saulum, se is biddende minre miltsunge mid eornestum mode. He andwyrde ðære drihtenlican stemne, Min Hælend, hu mæg ic hine gesprecan, seðe is ehtere ðinra halgena, ðurh mihte ðæra ealdor-biscopa? Drihten cwæð, Far swa ic ðe sæde, forðan ðe hé is me gecoren fætels, þæt hé tobere minne naman ðeodum, and cynegum, and Israhela bearnum; and he sceal fela ðrowian for minum naman. Annanías ða becom to ðam gecorenan cempan, and sette his handa him on-uppan mid þisre gretinge, Saule, min broðor, se Hælend, þe ðe be wege gespræc, sende me wið ðín, þæt þu geseo, and mid þam Halgan Gaste gefylled sy. Þa, mid ðisum wordum, feollon swylce fylmena of his eagum, and he ðærrihte gesihðe underfeng, and to fulluhte beah. Wunode ða sume feawa daga mid þam Godes ðeowum binnan ðære byrig, and mid micelre bylde þam Iudeiscum bodade, þæt Crist, ðe hí wiðsocon, is ðæs Ælmihtigan Godes Sunu. Hí wurdon swiðlice ablicgede, and cwædon, La hú, ne is ðes se wælhreowa ehtere cristenra manna: húmeta bodað he Cristes geleafan? Saulus soðlice micclum swyðrode, and ða Iudeiscan gescende, mid anrædnysse seðende, þæt Crist is Godes Sunu."
"Hwæt ða, æfter manegum dagum gereonodon ða Iudeiscan, hú hí ðone Godes cempan acwellan sceoldon, and setton ða weardas to ælcum geate ðære ceastre. Paulus ongeat heora syrwunge, and ða cristenan hine genamon, and on anre wilian aleton ofer ðone weall. And he ferde ongean to Hierusalem, and hine gecuðlæhte to ðam halgan heape Cristes hiredes, and him cydde hú se Hælend hine of heofenum gespræc. Syððan, æfter sumum fyrste, com clypung of ðam Halgan Gaste to ðam geleaffullan werode, þus cweðende, Asendað Paulum and Barnaban to ðam weorce ðe ic hí gecoren hæbbe. Se halga heap ða, be Godes hæse and gecorennysse, hí asendon to lærenne eallum leodscipum be Cristes to-cyme for middangeardes alysednysse."
"Barnabas wæs ða Paules gefera æt ðære bodunge to langum fyrste. Ða æt nextan wearð him geðuht þæt hi ontwa ferdon, and swa dydon. Paulus wearð þa afylled and gefrefrod mid þæs Halgan Gastes gife, and ferde to manegum leodscipum, sawende Godes sæd. On sumere byrig he wæs twelf monað, on sumere twa gear, on sumere ðreo, and gesette biscopas, and mæsse-preostas, and Godes ðeowas; ferde siððan forð to oðrum leodscipe, and dyde swa gelice. Asende þonne eft ongean ærend-gewritu to ðam geleaffullum ðe he ær tæhte, and hí swa mid þam gewritum tihte and getrymde to lifes wege."
We willað nu mid sumere scortre trahtnunge þas rædinge oferyrnan, and geopenian, gif heo hwæt digles on hyre hæbbende sy. Paulus ehte cristenra manna, na mid niðe, swa swa ða Iudeiscan dydon, ac he wæs midspreca and bewerigend þære ealdan ǽ mid micelre anrædnysse: wende þæt Cristes geleafa wære wiðerwinna ðære ealdan gesetnysse: ac se Hælend ðe gesette ða ealdan ǽ mid mislicum getacnungum, se ylca eft on his andweardnysse hí awende to soðfæstnysse æfter gastlicre getacnunge. Þa nyste Paulus ða gastlican getacnunge ðære ǽ, and wæs forði hyre forespreca, and ehtere Cristes geleafan. God Ælmihtig, þe ealle ðing wát, geseah his geðanc, þæt hé ne ehte geleaffulra manna ðurh andan, ac ðurh ware ðære ealdan ǽ, and hine ða gespræc of heofonum, ðus cweðende, "Saule, hwí ehtst ðu mín? Ic eom seo Soðfæstnys ðe ðu werast; geswic ðære ehtnysse: derigendlic bið ðe þæt þu spurne ongean þa gáde. Gif se oxa spyrnð ongean ða gáde, hit dereð him sylfum; swa eac hearmað þe ðin gewinn togeanes me." He cwæð, "Hwí ehtst ðu mín?" forðan ðe he is cristenra manna heafod, and besargað swa hwæt swa his lima on eorðan ðrowiað, swa swa he ðurh his witegan cwæð, "Se ðe eow hrepað, hit me bið swa egle swylce he hreppe ða seo mines eagan." He wearð astreht, þus cweðende, "Hwæt eart ðu, Hlaford?" His modignes wearð astreht, and seo soðe eadmodnys wearð on him aræred. He feoll unrihtwis, and wearð aræred rihtwis. Feallende he forleas lichamlice gesihðe, arisende he underfeng his modes onlihtinge. Þry dagas he wunode butan gesihðe, forðan ðe he wiðsóc Cristes ærist on ðam ðriddan dæge.
Annanias is gereht, on Hebreiscum gereorde, 'scép.' Þæt bilewite scép ða gefullode ðone arleasan Saulum, and worhte hine arfæstne Paulum. He gefullode ðone wulf and geworhte to lambe. He awende his naman mid ðeawum; and wæs ða soðfæst bydel Godes gelaðunge, seðe ær mid reðre ehtnysse hi geswencte. He wolde forfleon syrewunge Iudeiscre ðeode, and geðafode þæt hine man on anre wilian ofer ðone weall nyðer alét: na þæt hé nolde for Cristes geleafan deað þrowian, ac forði he forfleah ðone ungeripedan deað, forðan ðe he sceolde ærest menigne mann mid his micclum wisdome to Gode gestrynan, and syððan mid micelre geðincðe to martyrdome his swuran astreccan. Micele maran witu he ðrowode siððan for Cristes naman, ðonne he ǽr his gecyrrednysse cristenum mannum gebude. Saulus se arleasa beswáng ða cristenan, ac æfter ðære gecyrrednysse wæs se arfæsta Paulus for Cristes naman oft beswungen. Æne hé wæs gestæned oð deað, swa þæt ða ehteras hine for deadne leton, ac ðæs on merigen hé arás, and ferde ymbe his bodunge. He wæs gelomlice on mycelre frecednysse, ægðer ge on sǽ ge on lánde, on westene, betwux sceaðum, on hungre and on ðurste, and on manegum wæccum, on cyle, and on næcednysse, and on manegum cwearternum: swa hé onette mid þære bodunge, swylce hé eal mennisc to Godes ríce gebringan wolde: ægðer ge mid láre, ge mid gebedum, ge mid gewritum hé symle tihte to Godes willan. He wæs gelæd to heofonan oð ða ðriddan fleringe, and þær hé geseh and gehyrde Godes digelnysse, ða hé ne moste nanum men cyðan. Hé besargode mid wope oðra manna synna, and eallum geleaffullum hé æteowde fæderlice lufe. Mid his hand-cræfte he teolode his and his geferena forðdæda, and ðær-to-eacan nis nan ðing tocnawen on soðre eawfæstnysse þæt his lareowdom ne gestaðelode. Þa oðre apostoli, be Godes hæse, leofodon be heora láre unpleolice; ac ðeah-hwæðere Paulus ana, seðe wæs on woruld-cræfte teld-wyrhta, nolde ða alyfdan bigleofan onfón, ac mid agenre teolunge his and his geferena neode foresceawode. His lára and his drohtnunga sind ús unasmeagendlice, ac se bið gesælig þe his mynegungum mid gecneordnysse gehyrsumað.
EUANGELIUM.

Dixit Simon Petrus ad Iesum: et reliqua.
"He forlét ealle woruld-ðing, and ðam Hælende anum folgode," swa swa ðis godspel cwyð, ðe ge nú æt ðisre ðenunge gehyrdon.
"On ðære tíde cwæð Petrus se apostol to ðam Hælende, Efne we forleton ealle woruld-ðing, and ðe ánum fyligað: hwæt dest ðu us þæs to leane?" et reliqua.
Micel truwa hwearftlode on Petres heortan: he ána spræc for ealne ðone heap, "We forleton ealle ðing." Hwæt forlet Petrus? He wæs fiscere, and mid ðam cræfte his teolode, and ðeah hé spræc mid micelre bylde, "We forleton ealle ðing." Ac micel he forlét, and his gebroðru, ðaða hí forleton ðone willan to agenne. Þeah hwá forlæte micele æhta, and ne forlæt ða gitsunge, ne forlæt he ealle ðing. Petrus forlet lytle ðing, scripp and net, ac he forlet ealle ðing, ðaða he, for Godes lufon, nan ðing habban nolde. He cwæð, "We fyligað ðe." Nis na fulfremedlic fela æhta to forlætenne, buton he Gode folgige. Soðlice ða hæðenan uðwitan fela ðinga forleton, swa swa dyde Socrates, seðe ealle his æhta behwyrfde wið anum gyldenum wecge, and syððan awearp ðone wecg on wídre sǽ, þæt seo gitsung ðæra æhta his willan ne hrémde, and abrude fram ðære woruldlican lare ðe he lufode: ac hit ne fremede him swa gedón, forðan ðe he ne fyligde Gode, ac his agenum willan, and forði næfde ða heofenlican edlean mid þam apostolum, þe ealle woruld-ðing forsawon for Cristes lufon, and mid gehyrsumnysse him fyligdon.
Petrus ða befrán, "Hwæt sceal us getimian? We dydon swa swa ðu us hete, hwæt dest ðu us to edleane? Se Hælend andwyrde, Soð ic eow secge, þæt ge ðe me fyligað sceolon sittan ofer twelf dómsetl on ðære edcynninge, ðonne ic sitte on setle mines mægenðrymmes; and ge ðonne demað twelf Israhela mægðum." Edcynninge he het þæt gemænelice ærist, on ðam beoð ure lichaman ge-edcynnede to unbrosnunge, þæt is to ecum ðingum. Tuwa we beoð on ðisum life acennede: seo forme acennednys is flæsclic, of fæder and of meder; seo oðer acennednys is gastlic, ðonne we beoð ge-edcennede on ðam halgan fulluhte, on ðam us beoð ealle synna forgyfene, ðurh ðæs Halgan Gastes gife. Seo ðridde acennednys bið on ðam gemænelicum æriste, on ðam beoð ure lichaman ge-edcennede to unbrosnigendlicum lichaman.
On ðam æriste sittað þa twelf apostoli mid Criste on heora domsetlum, and demað þam twelf mæigðum Israhela ðeode. Þis twelffealde getel hæfð micele getacnunge. Gif ða twelf mægða ána beoð gedemede æt ðam micclum dome, hwæt deð þonne seo ðreotteoðe mæigð, Leui? Hwæt doð ealle ðeoda middangeardes? Wenst ðu þæt hí beoð asyndrode fram ðam dome? Ac ðis twelffealde getel is geset for eallum mancynne ealles ymbhwyrftes, for ðære fulfremednysse his getacnunge. Twelf tida beoð on ðam dæge, and twelf monðas on geare; twelf heahfæderas sind, twelf witegan, twelf apostoli; and ðis getel hæfð maran getacnunge ðonne ða ungelæredan undergitan magon. Is nu forði mid ðisum twelffealdum getele ealles middangeardes ymbhwyrft getacnod.
Þa apostoli and ealle ða gecorenan ðe him geefenlæhton beoð deman on ðam micclum dæge mid Criste. Þær beoð feower werod æt ðam dome, twa gecorenra manna, and twa wiðercorenra. Þæt forme werod bið þæra apostola and heora efenlæcendra, þa ðe ealle woruld-ðing for Godes naman forleton: hí beoð ða demeras, and him ne bið nan dóm gedemed. Oðer endebyrdnys bið geleaffulra woruld-manna: him bið dóm gesett, swa þæt hi beoð asyndrede fram gemanan ðæra wiðercorenra, þus cweðendum Drihtne, "Cumað to me, ge gebletsode mines Fæder, and onfoð þæt ríce ðe eow is gegearcod fram frymðe middangeardes." An endebyrdnys bið þæra wiðercorenra, þa þe ciððe hæfdon to Gode, ac hí ne beeodon heora geleafan mid Godes bebodum: ðas beoð fordemede. Oðer endebyrdnys bið þæra hæðenra manna, þe nane cyððe to Gode næfdon: þisum bið gelæst se apostolica cwyde, "Ða ðe butan Godes ǽ syngodon, hí eac losiað butan ælcere ǽ." To ðisum twam endebyrdnyssum cweð þonne se rihtwisa Dema, "Gewitað fram me, ge awyrigedan, into ðam ecum fyre, þe is gegearcod deofle and his awyrgedum gastum."
Þæt godspel cwyð forð gyt, "Ælc ðæra ðe forlæt, for minum naman, fæder oððe moder, gebroðru oððe geswystru, wíf oððe bearn, land oððe gebytlu, be hundfealdum him bið forgolden, and he hæfð ðær-to-eacan þæt ece líf." Hundfeald getel is fulfremed, and se ðe forlæt ða ateorigendlican ðing for Godes naman, he underfehð þa gastlican mede be hundfealdum æt Gode. Ðes cwyde belimpð swyðe to munuchádes mannum, ða ðe for heofenan ríces myrhðe forlætað fæder, and moder, and flæsclice siblingas. Hí underfoð manega gastlice fæderas and gastlice gebroðru, forðan ðe ealle þæs hádes menn, ðe regollice lybbað, beoð him to fæderum and to gebroðrum getealde, and þær-to-eacan hí beoð mid edleane þæs ecan lifes gewelgode. Þa ðe ealle woruld-ðing be Godes hæse forseoð, and on gemænum ðingum bigwiste habbað, hí beoð fulfremede, and to ðam apostolum geendebyrde. Ða oðre ðe ðas geðincðe nabbað, þæt hi ealle heora æhta samod forlætan magon, hí dón þonne ðone dæl for Godes naman ðe him to onhagige, and him bið be hundfealdum écelice geleanod swa hwæt swa hí be anfealdum hwilwendlice dælað.
Micel todál is betwux þam gecyrredum mannum: sume hí geefenlæcað þam apostolum, sume hí geefenlæcað Iudan, Cristes belǽwan, sume Annanian and Saphiran, sume Giezi. Þa ðe ealle gewitendlice ðing to ðæra apostola efenlæcunge forseoð, for intingan þæs écan lifes, hí habbað lóf and ða écan edlean mid Cristes apostolum. Se ðe betwux munecum drohtnigende, on mynstres æhtum mid fácne swicað, he bið Iudan gefera, ðe Crist belæwde, and his wite mid hellwarum underfehð. Se ðe mid twyfealdum geðance to mynsterlicre drohtnunge gecyrð, and sumne dæl his æhta dælð, sumne him sylfum gehylt, and næfð nænne truwan to ðam Ælmihtigan, þæt he him foresceawige andlyfene and gewǽda and oðere neoda, he underfehð þone awyrgedan cwyde mid Annanian and Saphiran, þe swicedon on heora agenum æhtum, and mid færlicum deaðe ætforan ðam apostolum steorfende afeollon. Se ðe on muneclicere drohtnunge earfoðhylde bið, and gyrnð ðæra ðinga ðe hé on woruldlicere drohtnunge næfde, oððe begitan ne mihte, buton twyn him genealæhð se hreofla Giezi, þæs witegan cnapan, and þæt þæt he on lichaman geðrowade, þæt ðrowað þes on his sawle. Se cnapa folgode ðam mæran witegan Eliseum: þa com him to sum rice mann of þam leodscipe þe is Siria geháten, his nama wæs Náámán, and he wæs hreoflig. Þa becom hé to ðam Godes witegan Eliseum, on Iudea lande, and he ðurh Godes mihte fram ðære coðe hine gehælde. Þa bead he ðam Godes menn, for his hælðe, deorwurðe sceattas. Se witega him andwyrde, "Godes miht þe gehælde, na ic. Ne underfó ic ðin feoh: ðanca Gode ðinre gesundfulnysse, and brúc ðinra æhta." Náámán ða gecyrde mid ealre his fare to his agenre leode.
Þa wæs ðæs witegan cnapa, Gyezi, mid gitsunge undercropen, and of-arn, ðone ðegen Náámán ðus mid wordum liccetende, "Nu færlice comon tweigra witegena bearn to minum lareowe: asend him twa scrud and sum pund." Se ðegen him andwyrde, "Waclic bið him swa lytel to sendenne; ac genim feower scrud and twa pund." He ða gewende ongean mid þam sceattum, and bediglode his fær wið þone witegan. Se witega hine befrán, "Hwanon come ðu, Giezi?" He andwyrde, "Leof, næs ic on nanre fare." Se witega cwæð, "Ic geseah, ðurh Godes Gást, þa se ðegen alyhte of his cræte, and eode togeanes ðe, and ðu name his sceattas on feo and on reafe. Hafa ðu eac forð mid ðam sceattum his hreoflan, ðu and eal ðin ofspring on ecnysse." And hé gewende of his gesihðe mid snaw-hwitum hreoflan beslagen.
Is nu forði munuchádes mannum mid micelre gecnyrdnysse to forbugenne ðas yfelan gebysnunga, and geefenlæcan þam apostolum, þæt hí, mid him and mid Gode, þæt éce líf habban moton. Amen.
DOMINICA XI. POST PENTECOSTEN.

⁠Cum adpropinquaret Iesus Hierusalem: et reliqua.
"On sumere tide wæs se Hælend farende to Hierusalem: ðaða he genealæhte þære ceastre and hé hí geseah, ða weop hé ofer hí:" et reliqua.
Gregorius se trahtnere cwæð, þæt se Hælend beweope ðære ceastre toworpennysse, ðe gelamp æfter his ðrowunge, for ðære wrace heora mándæda, þæt hí ðone heofenlican Æðeling mánfullice acwellan woldon. He spræc mid woplicre stemne, na to ðam weorc-stánum, oððe to ðære getimbrunge, ac spræc to ðam ceastergewarum, þa hé mid fæderlicere lufe besargode, forðan ðe hé wiste heora forwyrd hrædlice toweard. Feowertig geara fyrst Godes mildheortnys forlét ðam wælhreowum ceastergewarum to behreowsunge heora mándæda, ac hí ne gymdon nanre dædbote, ac maran mándæda gefremedon, swa þæt hí oftorfodon mid stanum ðone forman Godes cyðere Stephanum, and Iacobum, Iohannes broðer, beheafdodon. Eac ðone rihtwisan Iacobum hí ascufon of ðam temple, and acwealdon, and ehtnysse on ða oðre apostolas setton. Seo Godes gelaðung, þe on ðære byrig, æfter Cristes ðrowunge, under þam rihtwisan Iacobe drohtnigende wæs, ferde eal samod of ðære byrig to anre wíc wið ða éá Iordanen; forðan ðe him com to Godes hǽs, þæt hi sceoldon fram ðære mánfullan stowe faran, ærðam ðe seo wracu come. God ða oncneow þæt ða Iudeiscan nanre dǽdbote ne gymdon, ac má and má heora mándæda geyhton: sende him ða to Romanisc folc, and hí ealle fordyde.
Uespasianus hatte se casere, ðe on ðam dagum geweold ealles middangeardes cynedomes. Sé asende his sunu Titum to oferwinnenne ða earman Iudeiscan. Þa gelámp hit swa þæt hí wæron gesamnode binnan ðære byrig Hierusalem, six hund ðusend manna, swylce on anum cwearterne beclysede; and hí wurdon ða utan ymbsette mid Romaniscum here swa lange þæt ðær fela ðusenda mid hungre wurdon acwealde; and for ðære menigu man ne mihte hí bebyrigan, ac awurpon ða líc ofer ðone weall. Sume ðeah for mæiglicre sibbe hí bebyrigan woldon, ac hí hrædlice for mægenleaste swulton. Gif hwa hwæt lytles æniges bigwistes him sylfum gearcode, him scuton sona to reaferas, and ðone mete him of ðam muðe abrudon. Sume hí cuwon heora gescý, sume heora hætera, sume streaw, for ðære micclan angsumnysse ðæs hatan hungres. Hit nis na gedafenlic þæt we on ðisum halgan godspelle ealle ða sceamlican yrmðu gereccan þe gelumpon ðam ymbsettum Iudeiscum, ærðan ðe hi on hand gán woldon. Wearð ða se mæsta dæl ðæra arleasra mid þam bysmerlicum hungre adyd, and þa lafe ðæs hungres ofsloh se Romanisca here, and ða burh grundlunga towurpon, swa þæt ðær ne beláf stán ofer stáne, swa swa se Hælend ǽr mid wope gewítegode. Þæra cnapena ðe binnan syxtyne geara ylde wæron, hund-nigontig ðusenda hí tosendon to gehwylcum leodscipum to ðeowte, and on ðam earde ne beláf nan ðing ðæs awyrgedan cynnes. Seo burh wearð syððan on oðre stówe getimbrod, and mid ðam Sarasceniscum gesett.
Se Hælend geswutelode for hwilcum intingan ðeos tostencednys þære byrig gelumpe, ðaða hé cwæð, "Forðan þe ðu ne oncneowe ðone timan ðinre geneosunge." He geneosode ða buruhware ðurh his menniscnysse, ac hí næron his gemyndige, naðor ne ðurh lufe ne þurh ege. Be ðære gymeleaste spræc se witega mid ceorigendre stemne, ðus cweðende, "Storc and swalewe heoldon ðone timan heora to-cymes, and þis folc ne oncneow Godes dóm." Drihten cwæð to ðære byrig, "Gif þu wistest hwæt þe toweard is, þonne weope ðu mid me. Witodlice on ðisum dæge þu wunast on sibbe, ac ða toweardan wraca sind nu bediglode fram ðinum eagum." Seo buruhwaru wæs wunigende on woruldlicere sibbe, þaþa heo orsorhlice wæs underðeodd flæsclicum lustum, and hwonlice hógode ymbe ða toweardan yrmða, ðe hyre ða-gyt bediglode wæron. Gif heo ðære yrmðe forewittig wære, ne mihte heo mid orsorgum mode ðære gesundfulnysse andweardes lifes brucan.
Drihten adræfde of ðam temple ða cýpmen, þus cweðende, "Hit is awriten, þæt min hús is gebed-hús, and ge hit habbað gedon sceaðum to screafe." Þæt tempel wæs Gode gehalgod, to his ðenungum and lofsangum, and to gebedum ðam geleaffullum; ac ða gytsigendan ealdor-biscopas geðafedon þæt ðær cyping binnan gehæfd wære. Drihten, ðaða he þæt unriht geseah, he worhte áne swipe of rápum, and hí ealle mid gebeate út-ascynde. Þeos todræfednys getacnode ða toweardan toworpennysse ðurh þone Romaniscan here, and se hryre gelámp swyðost þurh gyltas ðæra ealdor-biscopa ðe, binnan ðam temple wunigende, mid gehywedre halignysse þæs folces lác underfengon, and ðæra manna ehton ðe butan lace þæt tempel gesohton. Hwæt wæs þæt tempel buton swylce sceaðena scræf, þaþa ða ealdor-biscopas mid swylcere gytsunge gefyllede wæron, and ða leaslican ceapas binnan ðam Godes huse geðafedon? Hit is on oðrum godspelle awriten, þæt ðær sæton myneteras, and ðær wæron gecype hryðeru, and scép, and culfran. On ðam dagum, æfter gesetnysse ðære ealdan ǽ, man offrode hryðeru, and scép, and culfran, for getacnunge Cristes ðrowunge: ða tihte seo gitsung þa sacerdas þæt man ðillic orf þær to ceape hæfde, gif hwá feorran come, and wolde his lác Gode offrian, ðæt hé on gehendnysse to bicgenne gearu hæfde. Drihten ða adræfde ðillice cypan of ðam halgan temple, forðan ðe hit næs to nanum ceape aræred, ac to gebedum.
"Him ða to genealæhton blinde and healte, and he hi gehælde, and wæs lærende þæt folc dæghwomlice binnan ðam temple." Se mildheorta Drihten, ðe læt scinan his sunnan ofer ða rihtwisan and unrihtwisan gelice, and sent renas and eorðlice wæstmas gódum and yfelum, nolde ofteon his lare þam ðwyrum Iudeiscum, forðan ðe manega wæron góde betwux þam yfelan, þe mid ðære lare gebeterode wæron, þeah ðe ða þwyran hyre wiðcwædon. Hé eac mid wundrum ða lare getrymde, þæt ða gecorenan ðy geleaffulran wæron: and ða wiðercorenan nane beladunge nabbað, forðan ðe hí ne ðurh godcunde tacna, ne þurh líflice lare, þam soðfæstan Hælende gelyfan noldon. Nu cwyð se eadiga Gregorius, þæt heora toworpennys hæfð sume gelicnysse to gehwilcum þwyrlicum mannum, þe blissiað on yfel-dædum, and on ðam wyrstan ðingum fægniað. Swilcera manna besargað se mildheorta Drihten dæghwomlice, seðe ða þa losigendlican buruhware mid tearon bemǽnde. Ac gif hí oncneowon ða geniðerunge þe him onsihð, hí mihton hí sylfe mid sarigendre stemne heofian.
Soðlice ðære losigendlican sawle belimpð þes æfterfiligenda cwyde, "On ðysum dæge þu wunast on sibbe, ac seo towearde wracu is nu bediglod fram ðinum eagum." Witodlice seo ðwyre sawul is on sibbe wunigende on hire dæge, þonne heo on gewitendlicere tide blissað, and mid wurðmyntum bið up-ahafen, and on hwilwendlicum bricum bið ungefoh, and on flæsclicum lustum bið tolysed, and mid nanre fyrhte þæs toweardan wites ne bið geegsod, ac bedygelað hire sylfre ða æfterfiligendan yrmða; forðan gif heo embe ða smeað, þonne bið seo woruldlice bliss mid þære smeagunge gedrefed. Heo hæfð ðonne sibbe on hire dæge, ðonne heo nele ða andweardan myrhðe gewǽcan mid nánre care þære toweardan ungesælðe, ac gæð mid beclysedum eagum to ðam witnigendlicum fyre. Seo sawul ðe on ðas wisan nu drohtnað, heo is to geswencenne ðonne ða rihtwisan blissiað; and ealle ða ateorigendlican ðing, þe heo nu to sibbe and blisse talað, beoð hire ðonne to byternysse and to ceaste awende; forðan ðe heo micele sace wið hí sylfe hæfð, hwí heo ða geniðerunge, ðe heo ðonne ðolað, nolde ær on life mid ænigre carfulnysse foresceawian. Be ðam is awriten, "Eadig bið se man þe symle bið forhtigende; and soðlice se heardmoda befylð on yfel." Eft on oðre stowe mynegað þæt halige gewrit, "On eallum ðinum weorcum beo ðu gemyndig þines endenextan dæges, and on ecnysse ðu ne syngast."
Seo halige ræding cwyð, "Se tyma cymð þæt ðine fynd ðe ymbsittað mid ymbtrymminge, and ðe on ælce healfe genyrwiað, and to eorðan þe astreccað, and ðine bearn samod ðe on ðe sind." Þæra sawla fynd sind ða hellican gastas þe besittað þæs mannes forðsið, and his sawle, gif heo fyrenful bið, to ðære geferrǽdene heora agenre geniðerunge mid micelre angsumnysse lædan willað. Þa deoflu æteowiað þære synfullan sawle ægðer ge hyre yfelan geðohtas, and ða derigendlican spræca, and ða mánfullan dæda, and hí mid mænigfealdum ðreatungum geangsumiað, þæt heo on ðam forðsiðe oncnáwe mid hwilcum feondum heo ymbset bið, and ðeah nán ut-fær ne gemet, hu heo ðam feondlicum gastum oðfleon mage. To eorðan heo bið astreht ðurh hire scylda oncnawennysse, ðonne se lichama þe heo on leofode to duste bið formolsnod. Hire bearn on deaðe hreosað, ðonne ða únalyfedlican geðohtas, ðe heo nu acenð, beoð on ðære endenextan wrace eallunga toworpene, swa swa se sealm-sceop be ðam gyddigende sang, "Nellað ge getruwian on ealdormannum, ne on manna bearnum, on ðam nis nan hǽl. Heora gast gewit, and hí to eorðan gehwyrfað, and on ðam dæge losiað ealle heora geðohtas."
Soðlice on ðam godspelle fyligð, "And hí ne forlǽtað on ðe stán ofer stáne." Þæt ðwyre mod, þonne hit gehýpð yfel ofer yfele, and þwyrnysse ofer þwyrnysse, hwæt deð hit buton swilce hit lecge stán ofer stáne? Ac ðonne seo sawul bið to hire witnunge gelæd, ðonne bið eal seo getimbrung hire smeagunge toworpen; forðan ðe heo ne oncneow ða tíd hire geneosunge. On manegum gemetum geneosað se Ælmihtiga God manna sawla; hwiltidum mid lare, hwilon mid wundrum, hwilon mit untrumnyssum; ac gif heo ðas geneosunga forgymeleasað, ðam feondum heo bið betæht on hire geendunge, to ecere witnunge, þam ðe heo ǽr on life mid healicum leahtrum gehyrsumode. Þonne beoð ða hire witneras on ðære hellican susle, ða ðe ǽr mid mislicum lustum hi to ðam leahtrum forspeonon.
Drihten eode into ðam temple, and mid swipe ða cypan ut-adræfde. Þa cypmen binnon ðam temple getacnodon unrihtwise láreowas on Godes gelaðunge. Ðær wæron gecype oxan, and scép, and culfran, and þær sæton myneteras. Oxa teolað his hlaforde, and se lareow sylð oxan on Godes cyrcan, gif he begæð his hlafordes teolunga, þæt is, gif he bodað godspel his underðeoddum, for eorðlicum gestreonum, and na for godcundre lufe. Mid sceapum he mangað, gif he dysigra manna herunga cepð on arfæstum weorcum. Be swylcum cwæð se Hælend, "Hi underfengon edlean heora weorca;" þæt is se hlisa idelre herunge, ðe him gecweme wæs.
Se láreow bið culfran cypa, þe nele ða gife, ðe him God forgeaf butan his geearnungum, oðrum mannum butan sceattum nytte dón; swa swa Crist sylf tæhte, "Butan ceape ge underfengon ða gife, syllað hí oðrum butan ceape." Se ðe mid gehywedre halignysse him sylfum teolað on Godes gelaðunge, and nateshwón ne carað ymbe Cristes teolunge, se bið untwylice mynet-cypa getalod. Ac se Hælend todræfð swylce cypan of his huse, ðonne hé mid geniðerunge fram geferrædene his gecorenra hí totwæmð.
"Min hús is gebed-hús, and ge hit habbað gedón sceaðum to scræfe." Hit getímað forwel oft þæt ða ðwyran becumað to micclum háde on Godes gelaðunge, and hí ðonne gastlice ofsleað mid heora yfelnysse heora underðeoddan, ða ðe hí sceoldon mid heora benum gelíffæstan. Hwæt sind ðyllice buton sceaðan? Anes gehwilces geleaffulles mannes mód is Godes hús, swa swa se apostol cwæð, "Godes tempel is halig, þæt ge sind." Ac þæt mód ne bið na gebed-hús, ac sceaðena scræf, gif hit forlysð unscæððignysse and bilewitnysse soðre halignysse, and mid ðwyrlicum geðohtum hógað oðrum dara.
"And he wæs tæcende dæghwomlice binnan ðam temple." Crist lærde ða þæt folc on his andweardnysse, and he lærð nu dæghwomlice geleaffulra manna mód mid godcundre láre smeaðancellice, þæt hí yfel forbugon and gód gefremman. Ne bið na fulfremedlic þam gelyfedan þæt hé yfeles geswice, buton hé gód gefremme. Se eadiga Gregorius cwæð, "Mine gebroðru, ic wolde eow ane lytle race gereccan, seo mæig ðearle eower mód getimbrian, gif ge mid gymene hí gehyran wyllað. Sum æðelboren mann wæs on ðære scire Ualeria, se wæs geháten Crisaurius, se wæs swa micclum mid leahtrum afylled swa micclum swa hé wæs mid eorðlicum welum gewelgod. He wæs toðunden on modignysse, and his flæsclicum lustum underðeod, and mid ungefohre gytsunge ontend. Ac ðaða God gemynte his yfelnysse to geendigenne, ða wearð hé geuntrumod, and to forðsiðe gebroht. Þa on ðære ylcan tide þe hé geendian sceolde, ða beseah hé up, and stodon him abutan swearte gastas, and mid micclum ðreate him onsigon, þæt hí his sawle on ðam forðsiðe mid him to hellicum clysungum gegripon. He ongánn ða bifian and blácian, and ungefohlice swætan, and mid micclum hreame fyrstes biddan, and his sunu Maximus, ðone ic geseah munuc syððan, mid gedrefedre stemne clypode, and cwæð, Min cild, Maxime, gehelp min; onfoh me on ðinum geleafan: næs ic ðe derigende on ænigum ðingum. Se sunu ða Maximus mid micclum heofe gedrefed, him to cóm. Hé wand þa swa swa wurm; ne mihte geðolian þa egeslican gesihðe ðæra awyrgedra gasta. Hé wende hine to wage, ðær hi him ætwæron; he wende eft ongean, þær hé hí funde. Þaða hé swa swiðe geancsumod his sylfes órwene wæs, ða hrymde hé mid micelre stemne, and ðus cwæð, Lætað me fyrst oð to merigen, huru-ðinga fyrst oð to merigen: ac mid ðisum hreame ða blacan fynd tugon ða sawle of ðam lichaman, and awég gelæddon." Be ðam is swutol, þæt seo gesihð him wearð æteowod for oðra manna beterunge, na for his agenre. La hwæt fremode him, ðeah ðe hé on forðsiðe þa sweartan gastas gesawe, ðonne he ne moste þæs fyrstes habban ðe he gewilnode? Ac uton we beon carfulle, þæt ure tima mid ydelnysse ús ne losige, and we ðonne to wel-dædum gecyrran willan, ðonne us se deað to forðsiðe geðreatað.
Þu, Ælmihtiga Drihten, gemiltsa us synfullum, and urne forðsið swa gefada, þæt we, gebettum synnum, æfter ðisum frecenfullum life, ðinum halgum geferlæhte beon moton. Sy ðe lóf and wuldor on ealra worulda woruld. Amen.
IIII. IDUS AUGUSTI.

PASSIO BEATI LAURENTII MARTYRIS.

On Decies dæge, þæs wælhreowan caseres, wæs se halga biscop Sixtus on Romana byrig drohtnigende. Ða færlice het hé his gesihum, ðone biscop mid his preostum samod geandwerdian. Sixtus ða unforhtmod to his preostum clypode, "Mine gebroðra, ne beo ge afyrhte, cumað, and eower nan him ne ondræde ða scortan tintregunga. Þa halgan martyras geðrowodon fela pinunga, þæt hí orsorge becomon to wulder-beage þæs ecan lifes." Þa andwyrdon his twegen diaconas, Felicissimus and Agapitus, "Ðu, ure fæder, hwider fare we butan ðe?" On ðære nihte wearð se biscop mid his twám diaconum hrædlice to ðam reðum ehtere gebroht. Se casere Decius him cwæð to, "Geoffra ðine lác ðam undeadlicum godum, and beo ðu þæra sacerda ealdor." Se eadiga Sixtus him andwyrde, "Ic symle geoffrode, and gýt offrige mine lác ðam Ælmihtigan Gode, and his Suna, Hælendum Criste, and ðam Halgum Gaste, hluttre onsægednysse and ungewemmede." Decius cwæð, "Gebeorh ðe and ðinum preostum, and geoffra. Soðlice gif ðu ne dest, þu scealt beon eallum oðrum to bysne." Sixtus soðlice andwyrde, "Hwene ær ic ðe sæde, þæt ic symle geoffrige ðam Ælmihtigum Gode." Decius ða cwæð to his cempum, "Lædað hine to ðam temple Martis, þæt he ðam gode Marti geoffrige: gif he nelle offrian, beclysað hine on ðam cwearterne Mamortini." Þa cempan hine læddon to ðam deofolgylde, and hine ðreatodon þæt he ðære deadan anlicnysse his lác offrian sceolde. Þaða he ðæs caseres hæse forseah, and ðam deofolgylde offrian nolde, ða gebrohton hi hine mid his twam diaconum binnan ðam blindan cwearterne.
Þa betwux ðam com Laurentius, his erce-diacon, and ðone halgan biscop mid ðisum wordum gespræc, "Ðu, mín fæder, hwider siðast ðu butan ðinum bearne? Þu halga sacerd, hwider efst ðu butan ðinum diacone? Næs ðin gewuna þæt ðu butan ðinum diacone Gode geoffrodest. Hwæt mislicode ðe, min fæder, on me? Geswutela ðine mihte on ðinum bearne, and geoffra Gode þone ðe ðu getuge, þæt þu ðy orsorglicor becume to ðam æðelan wulder-beage." Þaða se eadiga Laurentius mid þisum wordum and ma oðrum bemǽnde þæt he ne moste mid his lareowe ðrowian, ða andwyrde se biscop, "Min bearn, ne forlæte ic ðe, ac ðe gerist mara campdom on ðinum gewinne. We underfoð, swa swa ealde men, scortne ryne þæs leohtran gewinnes; soðlice þu geonga underfehst miccle wulderfulran sige æt ðisum reðan cyninge. Min cild, geswic ðines wopes: æfter ðrim dagum ðu cymst sigefæst to me to ðam ecum life. Nim nu ure cyrcan maðmas, and dæl cristenum mannum, be ðan ðe ðe gewyrð."
Se erce-diacon ða, Laurentius, be ðæs biscopes hæse ferde and dælde þære cyrcan maðmas preostum, and ælðeodigum ðearfum, and wudewum, ælcum be his neode. He com to sumere wudewan, hire nama wæs Quiriaca, seo hæfde behyd on hire hame preostas and manega læwede cristenan. Ða se eadiga Laurentius ðwoh heora ealra fét, and ða wudewan fram hefigtimum heafod-ece gehælde. Eac sum ymesene man mid wope his fét gesohte, biddende his hæle. Laurentius ða mearcode rode-tacen on ðæs blindan eagan, and he ðærrihte beorhtlice geseah. Se erce-diacon ða-gyt geaxode má cristenra manna gehwær, and hí ær his ðrowunge mid gastlicere sibbe and mid fót-ðweale geneosode.
Þaða hé ðanon gewende, ða wæs his láreow Sixtus mid his twam diaconum of ðam cwearterne gelædd, ætforan ðam casere Decium. He wearð þa geháthyrt ongean ðone halgan biscop, ðus cweðende, "Witodlice we beorgað ðinre ylde: gehyrsuma urum bebodum, and geoffra ðam undeaðlicum godum." Se eadiga biscop him andwyrde, "Ðu earming, beorh ðe sylfum, and wyrc dædbote for ðæra halgena blode ðe ðu agute." Se wælhreowa cwellere mid gebolgenum mode cwæð to his heah-gerefan, Ualeriane, "Gif ðes bealdwyrda biscop acweald ne bið, siððan ne bið ure ege ondrædendlic." Ualerianus him andwyrde, "Beo he heafde becorfen. Hat hí eft to ðæs godes temple Martis gelǽdan, and gif hí nellað to him gebigedum cneowum gebiddan, and heora lác offrian, underfón hí beheafdunge on ðære ylcan stowe." Þæs caseres cempan hine læddon to ðam deofolgylde mid his twam diaconum: ða beseah se biscop wið ðæs temples, and ðus cwæð, "Þu dumba deofolgyld, þurh ðe forleosað earme menn þæt ece lif: towurpe ðe se Ælmihtiga Godes Sunu." Þa mid þam worde tobærst sum dæl ðæs temples mid færlicum hryre. Laurentius ða clypode to ðam biscope, "Þu halga fæder, ne forlǽt ðu me, forðan ðe ic aspende ðære cyrcan maðmas swa swa ðu me bebude." Hwæt ða cempan ða hine gelæhton, forðan ðe hí gehyrdon hine be ðam cyrclicum madmum sprecan. Sixtus ða soðlice underhnáh swurdes ecge, and his twegen diaconas samod, Felicissimus and Agapitus, ætforan ðam temple, on ðam sixtan dæge þyses monðes.
Laurentius witodlice wearð siððan gebroht to ðam casere, and se reða cwellere hine ða befrán, "Hwær sind ðære cyrcan madmas ðe ðe betæhte wæron?" Se eadiga Laurentius mid nanum worde him ne geandwyrde. On ðam ylcan dæge betæhte se Godes feond ðone halgan diacon his heah-gerefan Ualeriane, mid ðysum bebode, "Ofgang ða madmas mid geornfulnysse, and hine gebig to ðam undeadlicum godum." Se gerefa ða hine betæhte his gingran, ðæs nama wæs Ypolitus, and he hine beclysde on cwearterne mid manegum oðrum. Þa gemette hé on ðam cwearterne ænne hæðenne man, se wæs ðurh micelne wóp ablend. Ða cwæð he him to, "Lucille, gif ðu gelyfst on Hælend Crist, he onliht ðine eagan." He andwyrde, "Æfre ic gewilnode þæt ic on Cristes naman gefullod wære." Laurentius him to cwæð, "Gelyfst ðu mid ealre heortan?" He andwyrde mid wope, "Ic gelyfe on Hælend Crist, and ðam leasum deofolgyldum wiðsace." Ypolitus mid geðylde heora wordum heorcnode. Se gesæliga Laurentius tæhte ða ðam blindan soðne geleafan ðære Halgan Þrynnysse, and hine gefullode. Lucillus æfter ðam fulluht-bæðe mid beorhtre stemne clypode, "Sy gebletsod se Eca God, Hælend Crist, ðe me ðurh his diacon onlihte. Ic wæs blind bám eagum, nu ic beorhtlice leohtes bruce." Witodlice ða fela oðre blinde mid wope comon to ðam eadigan diacone, and hé asette his handa ofer heora eagan, and hí wurdon onlihte.
Se tún-gerefa Ypolitus cwæð ða to ðam diacone, "Geswutela me ðære cyrcan madmas." Laurentius cwæð, "Eala ðu Ypolite, gif ðu gelyfst on God Fæder, and on his Sunu Hælend Crist, ic ðe geswutelige ða madmas, and þæt ece líf behate." Ypolitus cwæð, "Gif ðu ðas word mid weorcum gefylst, ðonne do ic swa ðu me tihst." Laurentius ða halgode fant, and hine gefullode. Soðlice Ypolitus æfter ðam fulluht-bæðe wæs clypigende mid beorhtre stemne, "Ic geseah unscæððigra manna sawla on Gode blissigan." And he mid tearum to ðam eadigan diacone cwæð, "Ic halsige ðe on ðæs Hælendes naman, þæt eal min híwræden gefullod wurðe." Witodlice Laurentius mid bliðum mode him ðæs getiðode, and nigontyne wera and wifa his híwisces mid wuldre gefullode.
Æfter ðisum sende se heah-gerefa, and bebead Ypolite þæt he Laurentium to ðæs cynges cafer-tune gelædde. Ypolitus þæt bebod mid eadmodre spræce cydde ðam eadigan Laurentie. He cwæð, "Uton faran, forðan ðe me and ðe is wuldor gegearcod." Hi ða hrædlice comon, and unforhte him ætforan stodon. Þa cwæð Ualerianus to ðam halgan cyðere, "Awurp nu ðine anwilnysse, and agif ða madmas." Se Godes cyðere him andwyrde, "On Godes ðearfum ic hí aspende, and hí sind ða ecan madmas, ðe næfre ne beoð gewanode." Se gerefa cwæð, "Hwæt fagettest ðu mid wordum? Geoffra ðine lác urum gudum, and forlǽt ðone drycræft ðe ðu on getruwast." Laurentius cwæð, "For hwilcum ðingum neadað se deofol eow þæt ge cristene men to his biggengum ðreatniað? Gif hit riht sy þæt we to deoflum us gebiddon swiðor þonne to ðam Ælmihtigan Gode, deme ge hwá þæs wurðmyntes wurðe sy, se ðe geworht is, oððe se ðe ealle ðing gesceop." Se casere ða andwyrde, "Hwæt is se ðe geworht is, oððe hwæt is se ðe geworhte?" Godes cyðere cwæð, "Se Ælmihtiga Fæder ures Hælendes is Scyppend ealra gesceafta, and ðu cwyst þæt ic me gebiddan sceole to dumbum stanum, ða ðe sind agrafene ðurh manna handa." Hwæt se casere ða hine gebealh, and het on his gesihðe ðone diacon unscrydan, and wælhreowlice swingan, and se casere sylf clypode, "Ne hyrw ðu ure godas." Se eadiga Laurentius on ðam tintregum cwæð, "Witodlice ic ðancige minum Gode, þe me gemedemode to his halgum; and ðu, earming, eart geancsumod on ðinre gewitleaste." Decius cwæð to ðam cwellerum, "Arærað hine upp, and æteowiað his gesihðum eal þæt wita-tól." Þa wurdon hrædlice forðaborene isene clutas, and isene clawa, and isen bedd, and leadene swipa and oðre gepilede swipa. Þa cwæð se casere, "Geoffra ðine lác urum godum, oððe þu bist mid eallum ðisum pinung-tólum getintregod." Se eadiga diacon cwæð, "Þu ungesæliga, þas estmettas ic symle gewilnode: hí beoð me to wuldre, and ðe to wite." Se casere cwæð, "Geswutela us ealle ða mánfullan ðine gelican, þæt ðeos burh beo geclænsod; and ðu sylf geoffra urum godum, and ne truwa ðu nateshwon on ðinum gold-hordum." Þa cwæð se halga martyr, "Soðlice ic truwige, and ic eom orsorh be minum hordum." Decius andwyrde, "Wenst ðu la þæt þu beo alysed mid ðinum hordum fram ðisum tintregum?" and het ða mid gramlicum mode þæt þa cwelleras mid stearcum saglum hine beoton. Witodlice Laurentius on ðam gebeate clypode, "Þu earming, undergyt huru nu þæt ic sígrige be Cristes madmum, and ic ðine tintregu naht ne gefrede." Decius cwæð, "Lecgað ða isenan clutas hate glowende to his sidan." Se eadiga martyr ða wæs biddende his Drihten, and cwæð, "Hælend Crist, God of Gode, gemiltsa þinum ðeowan, forðan ðe ic gewreged ðe ne wiðsoc, befrinen ic ðe geandette." Þa het se casere hine aræran, and cwæð, "Ic geseo þæt ðu, ðurh ðinne drycræft, ðas tintregan gebysmerast; ðeah-hwæðere ne scealt ðu me gebysmrian. Ic swerige ðurh ealle godas and gydena, þæt þu scealt geoffrian, oððe ic ðe mid mislicum pinungum acwelle." Laurentius ða bealdlice clypode, "Ic on mines Drihtnes naman nateshwon ne forhtige for ðinum tintregum, ðe sind hwilwendlice: ne ablin ðu þæt ðu begunnen hæfst."
Þa wearð se casere mid swyðlicere hátheortnysse geyrsod, and het ðone halgan diacon mid leadenum swipum langlice swingan. Laurentius ða clypode, "Hælend Crist, þu ðe gemedemodest þæt ðu to menniscum menn geboren wære, and us fram deofles ðeowte alysdest, onfoh minne gást." On ðære ylcan tide him com andswaru of heofonum, þus cweðende, "Gyt ðu scealt fela gewinn habban on ðinum martyrdome." Decius ða geháthyrt clypode, "Romanisce weras, gehyrde ge ðæra deofla frofor on ðisum eawbræcum, ðe ure godas geyrsode ne ondræt, ne ða asmeadan tintregan? Astreccað hine, and mid gepiledum swipum swingende geangsumiað." Laurentius ða astreht on ðære hengene, mid hlihendum muðe ðancode his Drihtne, "Drihten God, Fæder Hælendes Cristes, sy ðu gebletsod, þe us forgeafe ðine mildheortnysse; cyð nu ðine arfæstnysse, þæt ðas ymbstandendan oncnawon þæt ðu gefrefrast ðine ðeowan." On ðære tide gelyfde án ðæra cempena, ðæs nama wæs Romanus, and cwæð to ðam Godes cyðere, "Laurentie, ic geseo Godes engel standende ætforan ðe mid hand-claðe, and wipað ðine swatigan limu. Nu halsige ic ðe, þurh God, þæt þu me ne forlæte." Þa wearð Decius mid facne afylled, and cwæð to his heah-gerefan, "Me ðincð þæt we sind ðurh drycræft oferswiðde." And he het ða alysan ðone diacon of ðære hengene, and betæcan ðam tún-gerefan Ypolite, and nyste ða-gýt þæt hé cristen wæs.
Þa betwux ðam brohte se gelyfeda cempa Romanus ceacfulne wæteres, and mid wope ðæs halgan Laurenties fét gesohte, fulluhtes biddende. Laurentius ða hrædlice þæt wæter gehalgode, and ðone geleaffullan ðegen gefullode. Þaða Decius þæt geaxode, ða het he hine wǽdum bereafian, and mid stearcum stengum beatan. Romanus ða ungeaxod clypode on ðæs caseres andwerdnysse, "Ic eom cristen." On ðære ylcan tide het se reða cwellere hine underhnígan swurdes ecge. Eft on ðære ylcan nihte, æfter ðæs cempan martyrdome, ferde Decius to ðam hatum baðum wið þæt botl Salustii, and het ðone halgan Laurentium him to gefeccan. Þa ongann Ypolitus sarlice heofian, and cwæð, "Ic wylle mid ðe siðian, and mid hluddre stemne hryman, þæt ic cristen eom, and mid þe licgan." Laurentius cwæð, "Ne wep ðu, ac swiðor suwa and blissa, forðan ðe ic fare to Godes wuldre. Eft æfter lytlum fyrste, ðonne ic ðe clypige, gehyr mine stemne, and cum to me."
Decius ða het gearcian eal þæt pinung-tól ætforan his dómsetle, and Laurentius him wearð to gelæd. Decius cwæð, "Awurp ðone truwan ðines drycræftes, and gerece ús ðine mægðe." Se eadiga Laurentius andwyrde, "Æfter menniscum gebyrde ic eom Hispanienscis, Romanisc fostor-cild, and cristen fram cild-cradole, getogen on ealre godcundre ǽ." Decius andwyrde, "Soðlice is seo ǽ godcundlic ðe ðe swa gebylde þæt ðu nelt ure godas wurðian, ne ðu nanes cynnes tintregan þe ne ondrætst." Laurentius cwæð, "On Cristes naman ne forhtige ic for ðinum tintregum." Se wælhreowa casere ða cwæð, "Gif ðu ne offrast urum godum, eall ðeos niht sceal beon aspend on ðe mid mislicum pinungum." Laurentius cwæð, "Næfð min niht nane forsworcennysse, ac heo mid beorhtum leohte scinð." Þa het se wælhreowa mid stanum ðæs halgan muð cnucian. Hwæt ða Laurentius wearð gestrangod ðurh Godes gife, and mid hlihendum muðe cwæð, "Sy ðe lóf, Drihten, forðan ðe ðu eart ealra ðinga God." Decius cwæð to ðam cwellerum, "Ahebbað þæt isene bed to ðam fyre, þæt se modiga Laurentius hine ðæron gereste." Hí ðærrihte hine wædon bereafodon, and on ðam heardan bedde astrehton, and mid byrnendum gledum þæt bed undercrammodon, and hine ufan mid isenum geaflum ðydon.
Decius cwæð ða to þam Godes cyðere, "Geoffra nu urum godum." Laurentius andwyrde, "Ic offrige me sylfne ðam Ælmihtigan Gode on bræðe wynsumnysse; forðan þe se gedrefeda gast is Gode andfenge onsægednys." Soðlice ða cwelleras tugon ða gleda singallice under þæt bedd, and wið-ufan mid heora forcum hine ðydon. Ða cwæð Laurentius, "Eala ge ungesæligan, ne undergyte ge þæt eowre gleda nane hǽtan minum lichaman ne gedoð, ac swiðor célinge?" He ða eft mid þam wlitegostan nebbe cwæð, "Hælend Crist, ic ðancige ðe þæt ðu me gestrangian wylt." He ða beseah wið þæs caseres, þus cweðende, "Efne ðu, earming, bræddest ænne dæl mines lichaman, wend nu þone oðerne, and et." He cwæð ða eft, "Hælend Crist, ic ðancige ðe mid inweardre heortan, þæt ic mót faran into ðinum rice." And mid þysum worde hé ageaf his gast, and mid swylcum martyrdome þæt uplice rice geferde, on ðam he wunað mid Gode á on ecnysse. Þa forlét se wælhreowa casere ðone halgan lichaman uppon ðam isenan hyrdle, and tengde mid his heahgerefan to ðam botle Tyberianum.
Ypolitus ða bebyrigde ðone halgan lichaman mid micelre arwurðnysse on ðære wudewan leger-stowe Quiriace, on ðysum dægðerlicum dæge. Witodlice æt ðære byrgene wacode micel menigu cristenra manna mid swiðlicere heofunge. Se halga sacerd Iustinus ða him eallum gemæssode and gehuslode. Æfter ðisum gecyrde Ypolitus to his hame, and mid Godes sibbe his hywan gecyste, and hí ealle gehuslode. Þa færlice, mid ðam ðe hé gesæt, comon ðæs caseres cempan, and hine gelæhton, and to ðam cwellere gelæddon. Hine befrán ða Decius mid smercigendum muðe, "Hwæt la, eart ðu to dry awend, forðan ðe ðu bebyrigdest Laurentium?" He andwyrde, "Þæt ic dyde na swa swa dry, ac swa swa cristen." Decius ða yrsigende het mid stanum his muð cnucian, and hine unscrydan, and cwæð, "La hú, nære ðu geornful biggenga ura goda? and nu ðu eart swa stunt geworden þæt furðon ðe ne sceamað ðinre næcednysse." Ypolitus andwyrde, "Ic wæs stunt, and ic eom nu wís and cristen. Þurh nytenysse ic gelyfde on þæt gedwyld þe ðu gelyfst." Decius cwæð, "Geoffra ðam godum ðylæs ðe ðu þurh tintrega forwurðe, swa swa Laurentius." He andwyrde, "Eala gif ic moste ðam eadigan Laurentium geefenlæcan!" Decius cwæð, "Astreccað hine swa nacodne, and mid stiðum saglum beatað." Þaða hé langlice gebeaten wæs, þa ðancode he Gode. Decius cwæð, "Ypolitus gebysmrað eowre stengas; swingað hine mid gepiledum swipum." Hi ða swa dydon, oðþæt hí ateorodon. Ypolitus clypode mid hluddre stemne, "Ic eom cristen." Eornostlice se reða casere, ðaða he ne mihte mid nanum pinungum hine geweman fram Cristes geleafan, ða het he his heah-gerefan þæt hé mid wælhreawum deaðe hine acwellan sceolde.
On ðam ylcan dæge asmeade Ualerianus his æhta, and gemette nygontyne wera and wifa his híwisces, ðe wæron æt ðæs eadigan Laurenties handum gefullode. To ðam cwæð Ualerianus, "Sceawiað eowre ylde, and beorgað eowrum feore, ðylæs ðe ge samod losian mid eowrum hlaforde Ypolite." Hi ða anmodlice andwyrdon, "We wilniað mid urum hlaforde clænlice sweltan, swiðor ðonne unclænlice mid eow lybban." Þa wearð Ualerianus ðearle geháthyrt, and het lædan Ypolitum of ðære ceastre mid his hiwum. Ða se eadiga Ypolitus gehyrte his hired, and cwæð, "Mine gebroðra, ne beo ge dreorige ne afyrhte, forðan ðe ic and ge habbað ænne Hlaford, God Ælmihtigne." Soðlice Ualerianus het beheafdian on Ypolitus gesihðe ealle his hiwan, and hine sylfne het tigan be ðam fotum to ungetemedra horsa swuran, and swa teon geond ðornas and bremelas: and he ða mid þam tige his gast ageaf on ðam ðreotteoðan dæge þises monðes. On ðære ylcan nihte gegaderode se halga Iustinus heora ealra lic, and bebyrigde.
Eornostlice æfter ðæra halgena ðrowunge, ferde Decius on gyldenum cræte and Ualerianus samod to heora hæðenum gylde, þæt hí ða cristenan to heora mánfullum offrungum geðreatodon. Ða wearð Decius færlice mid feondlicum gaste awéd, and hrymde, "Eala ðu, Ypolite, hwider tihst ðu me gebundenne mid scearpum racenteagum?" Ualerianus eac awéd hrymde, "Eala ðu, Laurentius, unsoftlice tihst ðu me gebundenne mid byrnendum racenteagum." And he ðærrihte swealt. Witodlice Decius egeslice awedde, and binnon ðrym dagum mid deoflicre stemne singallice hrymde, "Ic halsige ðe, Laurentius, ablín hwæthwega ðæra tintregena." Hwæt ða, la asprang micel heofung and sarlic wóp on ðam hame, and ðæs caseres wíf hét út-alædan ealle ða cristenan ðe on cwearterne wæron, and Decius on ðam ðriddan dæge mid micclum tintregum gewát.
Soðlice seo cwén Triphonia gesohte ðæs halgan sacerdes fét Iustines mid biterum tearum, and hire dohtor Cyrilla samod, biddende þæs halgan fulluhtes. Iustinus ða mid micelre blisse hí underfeng, and him bebead seofon dagena fæsten, and hí syððan mid þam halgum fulluht-bæðe fram eallum heora mándædum aðwoh. Þaða þæs caseres ðegnas gehyrdon þæt seo cwén Triphonia and Decius dohtor Cyrilla to Cristes geleafan, and to ðam halwendum fulluhte gebogene wæron, hí ða mid heora wifum gesohton ðone halgan sacerd, and bædon miltsunge and fulluhtes. Se eadiga Iustinus, ðisum gewordenum, rædde wið þa cristenan hwæne hí to bisceope ceosan woldon on Sixtes setle. Hi ða anmodlice sumne arwurðfulne wer gecuron, ðæs nama wæs Dionisius, ðone gehadode se bisceop Maximus, of ðære byrig Ostiensis, to ðam Romaniscum bisceop-setle, wið wurðmynte.
Uton nu biddan mid eadmodre stemne ðone halgan Godes cyðere Laurentium, þæs freols-tíd geswutelað þes andwerda dæg ealre geleaffulre gelaðunge, þæt he us ðingige wið ðone Heofenlican Cyning, for ðæs naman he ðrowode mid cenum mode menigfealde tintregu, mid ðam he orsorhlice on ecnysse wuldrað. Amen.
XVIII. KL. SEPT.

DE ASSUMPTIONE BEATÆ MARIÆ.

Hieronimus se halga sacerd awrát ænne pistol be forðsiðe þære eadigan Marian, Godes cennestran, to sumum halgan mædene, hyre nama wæs Eustochium, and to hyre meder Paulam, seo wæs gehalgod wydewe. To þysum twam wifmannum awrát se ylca Hieronimus, menigfealde traht-bec, forðan ðe hi wæron haliges lifes men, and swiðe gecneordlæcende on boclicum smeagungum. Þes Hieronimus wæs halig sacerd, and getogen on Hebreiscum gereorde, and on Greciscum, and on Ledenum fulfremedlice; and he awende ure bibliothecan of Hebreiscum bocum to Leden spræce. He is se fyrmesta wealhstod betwux Hebreiscum, and Grecum, and Ledenwarum. Twa and hund-seofontig boca þære ealdan ǽ and þære niwan he awende on Leden to anre Bibliothecan, buton oðrum menigfealdum traht-bocum ðe he mid gecneordum andgite deopðancollice asmeade. Ða æt nextan he dihte þisne pistol to þære halgan wydewan Paulam, and to þam Godes mædene Eustochium, hyre dehter, and to eallum þam mædenlicum werode, þe him mid drohtnigende wæron, þus cweðende:
Witodlice ge neadiað me þæt ic eow recce hu seo eadige Maria, on ðisum dægðerlicum dæge to heofonlicere wununge genumen wæs, þæt eower mædenlica heap hæbbe þas lac Ledenre spræce, hu þes mæra freolsdæg geond æghwylces geares ymbryne beo aspend mid heofonlicum lofe, and mid gastlicere blisse gemærsode sy, þylæs þe eow on hand becume seo lease gesetnys ðe þurh gedwolmen wide tosawen is, and ge þonne þa gehiwedan leasunge for soðre race underfon.
Soðlice fram anginne þæs halgan godspelles ge geleornodon hu se heah-engel Gabriel þam eadigan mædene Marian þæs heofonlican Æðelinges acennednysse gecydde, and þæs Hælendes wundra, and þære gesæligan Godes cennestran þenunge, and hyre lifes dæda on þam feower godspellicum bocum geswutollice oncneowon. Iohannes se Godspellere awrát on Cristes þrowunge, þæt he sylf and Maria stodon mid dreorigum mode wið ðære halgan rode, þe se Hælend on gefæstnod wæs. Ða cwæð he to his agenre meder, "Ðu fæmne, efne her is þin sunu." Eft he cwæð to Iohanne, "Loca nu, her stent þin modor." Syððan, of þam dæge, hæfde se Godspellere Iohannes gymene þære halgan Marian, and mid carfulre þenunge, swa swa agenre meder, gehyrsumode.
Drihten, þurh his arfæstnysse, betæhte þæt eadige mæden his cennestran þam clænan men Iohanne, seðe on clænum mægðhade symle wunode; and he forðy synderlice þam Drihtne leof wæs, to ðan swiðe, þæt he him þone deorwurðan maðm, ealles middangeardes cwéne, betæcan wolde; gewislice þæt hire clænesta mægðhád þam clænan men geþeod wære mid gecwemre geferrædene on wynsumre drohtnunge. On him bám wæs an miht ansundes mægðhades, ac oðer intinga on Marian; on hire is wæstmbære mægðhád, swa swa on nanum oðrum. Nis on nanum oðrum men mægðhád, gif þær bið wæstmbærnys; ne wæstmbærnys, gif þær bið ansund mægðhád. Nu is forði gehalgod ægðer ge Marian mægðhád ge hyre wæstmbærnys þurh þa godcundlican acennednysse; and heo ealle oðre oferstihð on mægðhade and on wæstmbærnysse. Ðeah-hwæðere, þeah heo synderlice Iohannes gymene betæht wære, hwæðere heo drohtnode gemænelice, æfter Cristes upstige, mid þam apostolicum werode, infarende and utfarende betwux him, and hi ealle mid micelre arwurðnysse and lufe hire þenodon, and heo him cuðlice ealle þing ymbe Cristes menniscnysse gewissode; forðan þe heo fram frymðe gewislice þurh þone Halgan Gast hi ealle geleornode, and mid agenre gesihðe geseah; þeah ðe þa apostoli þurh þone ylcan Gast ealle þing undergeaton, and on ealre soðfæstnysse gelærede wurdon. Se heah-engel Gabriel hi ungewemmede geheold, and heo wunode on Iohannes and on ealra þæra apostola gymene, on þære heofonlican scole, embe Godes ǽ smeagende, oðþæt God on þysum dæge hi genam to ðam heofonlican þrymsetle, and hi ofer engla weredum geufrode.
Nis geræd on nanre bec nan swutelre gewissung be hire geendunge, buton þæt heo nu to-dæg wuldorfullice of þam lichaman gewát. Hyre byrigen is swutol eallum onlociendum oð þysne andweardan dæg, on middan þære dene Iosaphat. Seo dene is betwux þære dune Sion and þam munte Oliueti, and seo byrigen is æteowed open and emtig, and þær on-uppon on hire wurðmynte is aræred mære cyrce mid wundorlicum stán-geweorce. Nis nanum deadlicum men cuð hú, oððe on hwylcere tide hyre halga lichama þanon gebroden wære, oððe hwider he ahafen sy, oððe hwæðer heo of deaðe arise: cwædon þeah gehwylce lareowas, þæt hyre Sunu, seðe on þam þriddan dæge mihtilice of deaðe arás, þæt he eac his moder lichaman of deaðe arærde, and mid undeadlicum wuldre on heofonan rice gelogode. Eac swa gelice forwel menige lareowas on heora bocum setton, be ðam ge-edcucedum mannum þe mid Criste of deaðe arison, þæt hi ecelice arærede synd. Witodlice hi andetton þæt ða aræredan men næron soðfæste gewitan Cristes æristes, buton hi wæron ecelice arærede. Ne wiðcweðe we be þære eadigan Marian þa ecan æriste, þeah, for wærscipe gehealdenum geleafan, us gedafenað þæt we hit wenon swiðor þonne we unrædlice hit geseþan þæt ðe is uncuð buton ælcere fræcednysse.
We rædað gehwær on bocum, þæt forwel oft englas comon to godra manna forðsiðe, and mid gastlicum lofsangum heora sawla to heofonum gelæddon. And, þæt gyt swutollicor is, men gehyrdon on þam forðsiðe wæpmanna sang and wifmanna sang, mid micclum leohte and swetum breðe: on ðam is cuð þæt þa halgan men þe to Godes rice þurh gode geearnunga becomon, þæt hi on oðra manna forðsiðe heora sawla underfoð, and mid micelre blisse to reste gelædað. Nu gif se Hælend swilcne wurðmynt on his halgena forðsiðe oft geswutelode, and heora gastas mid heofonlicum lofsange to him gefeccan het, hu miccle swiðor wenst þu þæt he nu to-dæg þæt heofonlice werod togeanes his agenre meder sendan wolde, þæt hi mid ormætum leohte and unasecgendlicum lofsangum hi to þam þrymsetle gelæddon þe hire gegearcod wæs fram frymðe middangeardes.
Nis nan twynung þæt eall heofonlic þrym þa mid unasecgendlicere blisse hire to-cymes fægnian wolde. Soðlice eac we gelyfað þæt Drihten sylf hire togeanes come, and wynsumlice mid gefean to him on his þrymsetle hi gesette: witodlice he wolde gefyllan þurh hine sylfne þæt he on his ǽ bebead, þus cweðende, "Arwurða þinne fæder and þine moder." He is his agen gewita þæt he his Fæder gearwurðode, swa swa he cwæð to þam Iudeiscum, "Ic arwurðige minne Fæder, and ge unarwurðiað me." On his menniscnysse he arwurðode his moder, þaða he wæs, swa swa þæt halige godspel segð, hire underðeod on his geogoðhade. Micele swiðor is to gelyfenne þæt he his modor mid unasecgendlicere arwurðnysse on his rice gewurðode, þaða he wolde æfter ðære menniscnysse on þysum life hyre gehyrsumian.
Ðes symbel-dæg oferstihð unwiðmetenlice ealra oðra halgena mæsse-dagas swa micclum swa þis halige mæden, Godes modor, is unwiðmetenlic eallum oðrum mædenum. Ðes freolsdæg is us gearlic, ac he is heofonwarum singallic. Be ðysre heofonlican cwéne upstige wundrode se Halga Gast on lofsangum, ðus befrinende, "Hwæt is ðeos ðe her astihð swilce arisende dæg-rima, swa wlitig swa móna, swa gecoren swa sunne, and swa egeslic swa fyrd-truma?" Se Halga Gast wundrode, forðan ðe he dyde þæt eal heofonwaru wundrode ðysre fæmnan upfæreldes. Maria is wlitigre ðonne se móna, forðan ðe heo scinð buton æteorunge hire beorhtnysse. Heo is gecoren swa swa sunne mid leoman healicra mihta, forðan ðe Drihten, seðe is rihtwisnysse sunne, hí geceas him to cennestran. Hire fær is wiðmeten fyrdlicum truman, forðan ðe heo wæs mid halgum mægnum ymbtrymed, and mid engla þreatum.
Be ðissere heofonlican cwéne is gecweden gyt þurh ðone ylcan Godes Gast: he cwæð, "Ic geseah ða wlitegan swilce culfran astigende ofer streamlicum riðum, and unasecgendlic bræð stemde of hire gyrlum; and, swa swa on lengctenlicere tide, rosena blostman and lilian hi ymtrymedon." Ðæra rosena blostman getacniað mid heora readnysse martyrdom, and ða lilian mid heora hwitnysse getacniað ða scinendan clænnysse ansundes mægðhádes. Ealle ða gecorenan ðe Gode geþugon ðurh martyrdom oððe þurh clænnysse, ealle hi gesiðodon mid þære eadigan cwéne; forðan ðe heo sylf is ægðer ge martyr ge mæden. Heo is swa wlitig swa culfre, forðan ðe heo lufode ða bilewitnysse, þe se Halga Gast getacnode, ðaða he wæs gesewen on culfran gelicnysse ofer Criste on his fulluhte. Oðre martyras on heora lichaman þrowodon martyrdom for Cristes geleafan, ac seo eadige Maria næs na lichamlice gemartyrod, ac hire sawul wæs swiðe geangsumod mid micelre þrowunge, þaða heo stod dreorig foran ongean Cristes rode, and hire leofe cild geseah mid isenum næglum on heardum treowe gefæstnod. Nu is heo mare þonne martyr, forðan ðe heo ðrowode þone martyrdom on hire sawle ðe oðre martyras ðrowodon on heora lichaman. Heo lufode Crist ofer ealle oðre men, and forðy wæs eac hire sarnys be him toforan oðra manna, and heo dyde his deað hire agenne deað, forðan ðe his ðrowung swa swa swurd ðurhferde hire sawle.
Nis heo nanes haliges mægnes bedæled, ne nanes wlites, ne nanre beorhtnysse; and forðy heo wæs ymbtrymed mid rosan and lilian, þæt hyre mihta wæron mid mihtum underwriðode, and hire fægernys mid clænnysse wlite wære geyht. Godes gecorenan scinað on heofonlicum wuldre ælc be his geðingcðum; nu is geleaflic þæt seo eadige] cwén mid swa micclum wuldre and beorhtnysse oðre oferstige, swa micclum swa hire geðincðu oðra halgena unwiðmetenlice sind.
Drihten cwæð ær his upstige, þæt on his Fæder huse sindon fela wununga: soðlice we gelyfað þæt he nu to-dæg þa wynsumestan wununge his leofan meder forgeafe. Godes gecorenra wuldor is gemetegod be heora geearnungum, and nis hwæðere nán ceorung ne ánda on heora ænigum, ac hí ealle wuniað on soðre lufe and healicere sibbe, and ælc blissað on oðres geðincðum swa swa on his agenum.
Ic bidde eow, blissiað on ðyssere freols-tide: witodlice nu to-dæg þæt wuldorfulle mæden heofonas astah, þæt heo unasecgendlice mid Criste ahafen on ecnysse rixige. Seo heofenlice cwén wearð to-dæg generod fram ðyssere mánfullan worulde. Eft ic cweðe, fægniað forðan ðe heo becom orsorhlice to ðam heofonlicum botle. Blissige eal middangeard, forðan ðe nu to-dæg us eallum is ðurh hire geearnunga hǽl geyht. Þurh ure ealdan modor Euan us wearð heofonan rices geat belocen, and eft ðurh Marian hit is us geopenod, þurh þæt heo sylf nu to-dæg wuldorfullice inn-ferde.
God ðurh his witegan us bebead þæt we sceolon hine herian and mǽrsian on his halgum, on ðam he is wundorlic: micele swiðor gedafenað þæt we hine on ðisre mæran freols-tide his eadigan meder mid lofsangum and wurðfullum herungum wurðian sceolon; forðan ðe untwylice eal hire wurðmynt is Godes herung. Uton nu forði mid ealre estfulnysse ures modes ðas mæran freols-tide wurðian, forðan ðe þæt siðfæt ure hǽle is on lofsangum ures Drihtnes. Þa ðe on mæigðháde wuniað blission hí, forðan ðe hí geearnodon þæt beon þæt hí heriað: habbon hí hóge þæt hí syn swilce þæt hí wurðfullice herigan magon. Þa ðe on clænan wudewanháde sind, herion hí and arwurðion, forðan ðe swutol is þæt hí ne magon beon clæne buton ðurh Cristes gife, seoðe wæs fulfremedlice on Marian ðe hí herigað. Herigan eac and wurðian ða ðe on sinscipe wuniað, forðan ðe ðanon flewð eallum mildheortnys and gifu þæt hí herigan magon. Gif hwa synful sy, he andette, and nalǽs herige, ðeah ðe ne beo wlitig lóf on ðæs synfullan muðe; hwæðere ne geswice hé ðære herunge, forðan ðe ðanon him is beháten forgyfenys.
Þes pistol is swiðe menigfeald ús to gereccenne, and eow swiðe deop to gehyrenne. Nu ne onhagað ús na swiðor be ðam to sprecenne, ac we wyllað sume oðre trimminge be ðære mæran Godes meder gereccan, to eowre gebetrunge. Soðlice Maria is se mæsta frofer and fultum cristenra manna, þæt is forwel oft geswutelod, swa swa we on bocum rædað.
Sum man wæs mid drycræfte bepæht, swa þæt hé Criste wiðsóc, and wrát his hand-gewrit þam awyrgedan deofle, and him mannrædene befæste. His nama wæs Theophilus. He ða eft syððan hine beðohte, and ða hellican pinunge on his mode weolc; and ferde ða to sumere cyrcan þe wæs to lofe ðære eadigan Marian gehalgod, and ðær-binnan swa lange mid wope and fæstenum hire fultumes and ðingunge bæd, oðþæt heo sylf mid micclum wuldre him to com, and cwæð, þæt heo him geðingod hæfde wið þone Heofenlican Deman, hire agenne Sunu.
We wyllað eac eow gereccan be geendunge ðæs arleasan Godes wiðersacan Iulianes.
Sum halig biscop wæs Basilius geháten, se leornode on anre scole, and se ylca Iulianus samod. Þa gelamp hit swa þæt Basilius wearð to biscope gecoren to anre byrig ðe is geháten Cappadocia, and Iulianus to casere, þeah ðe he æror to preoste bescoren wære. Iulianus ða ongann to lufigenne hæðengyld, and his cristendome wiðsóc, and mid eallum mode hæðenscipe beeode, and his leode to ðan ylcan genydde. Þa æt suman cyrre tengde hé to fyrde ongean Perscisne leodscipe, and gemette ðone biscop, and cwæð him to, "Eala, ðu Basili, nu ic hæbbe ðe oferðogen on uðwitegunge." Se biscop him andwyrde, "God forgeafe þæt ðu uðwitegunge beeodest:" and hé mid þam worde him bead swylce lác swa he sylf breac, þæt wæron ðry berene hlafas, for bletsunge. Þa het se wiðersaca onfon ðæra hlafa, and agifan ðam biscope togeanes gærs, and cwæð, "He bead ús nytena fódan, underfo hé gærs to leanes." Basilius underfeng þæt gærs, ðus cweðende, "Eala ðu casere, soðlice we budon ðe ðæs ðe we sylfe brucað, and ðu us sealdest to edleane ungesceadwisra nytena andlyfene, na us to fódan, ac to hospe." Se Godes wiðersaca hine ða gehathyrte, and cwæð, "Þonne ic fram fyrde gecyrre ic towurpe ðas burh, and hi gesmeðige, and to yrðlande awende, swa þæt heo bið cornbære swiðor þonne mannbære. Nis me uncuð þin dyrstignys, and ðissere burhware, ðe ðurh ðine tihtinge ða anlicnysse, ðe ic arærde and me to gebæd, tobræcon and towurpon." And hé mid ðisum wordum ferde to Persciscum earde.
Hwæt ða Basilius cydde his ceastergewarum ðæs reðan caseres ðeowrace, and him selost rædbora wearð, þus cweðende, "Mine gebroðra, bringað eowre sceattas, and uton cunnian, gif we magon, ðone reðan wiðersacan on his geancyrre gegladian." Hi ða mid glædum mode him to brohton goldes, and seolfres, and deorwurðra gimma ungerime hypan. Se bisceop ða underfeng ða madmas, and bebead his preostum and eallum ðam folce, þæt hí heora lác geoffrodon binnon ðam temple ðe wæs to wurðmynte ðære eadigan Marian gehalgod, and het hí ðær-binnon andbidigan mid ðreora daga fæstene, þæt se Ælmihtiga Wealdend, þurh his moder ðingrædene towurpe þæs unrihtwisan caseres andgit. Þa on ðære ðriddan nihte ðæs fæstenes geseah se bisceop micel heofenlic werod on ælce healfe ðæs temples, and on middan ðam werode sæt seo heofenlice cwén Maria, and cwæð to hire ætstandendum, "Gelángiað me ðone martyr Mercurium, þæt he gewende wið ðæs arleasan wiðersacan Iulianes, and hine acwelle, seðe mid toðundenum mode God minne Sunu forsihð." Se halga cyðere Mercurius gewǽpnod hrædlice cóm, and be hyre hæse ferde. Þa eode se bisceop into ðære oðre cyrcan, þær se martyr inne læig, and befrán ðone cyrcweard hwær ðæs halgan wæpnu wæron? He swór þæt hé on æfnunge æt his heafde witodlice hí gesawe. And he ðærrihte wende to Sca Marian temple, and ðam folce gecydde his gesihðe, and ðæs wælhreowan forwyrd. Þa eode hé eft ongean to ðæs halgan martyres byrgenne, and funde his spere standan mid blode begleddod.
Þa æfter ðrim dagum com án ðæs caseres ðegna, Libanius hatte, and gesohte ðæs bisceopes fét, fulluhtes biddende, and cydde him and ealre ðære buruhware þæs arleasan Iulianes deað: cwæð þæt seo fyrd wícode wið ða ea Eufraten, and seofon weard-setl wacodon ofer ðone casere. Þa com ðær stæppende sum uncuð cempa, and hine hetelice ðurhðyde, and ðærrihte of hyra gesihðum fordwán; and Iulianus ða mid anðræcum hreame forswealt. Swa wearð seo burhwaru ahred þurh Sca Marian wið ðone Godes wiðersacan. Þa bead se bisceop ðam ceastergewarum hyra sceattas, ac hi cwædon þæt hi uðon ðæra laca þam undeadlican Cyninge, ðe hi swa mihtelice generede, micele bet ðonne ðam deadlican cwellere. Se bisceop ðeah nydde þæt folc þæt hi ðone ðriddan dæl þæs feos underfengon, and he mid þam twam dælum þæt mynster gegódode.
Gif hwá smeage hu ðis gewurde, þonne secge we, þæt ðes martyr his líf adreah on læwedum hade; ða wearð he ðurh hæðenra manna ehtnysse for Cristes geleafan gemartyrod; and cristene men syððan his halgan lichaman binnon ðam temple wurðfullice gelógedon, and his wæpna samod. Eft, ðaða seo halige cwén hine asende, swa swa we nú hwene ǽr sædon, þa ferde his gast swyftlice, and mid lichamlicum wæpne ðone Godes feond ofstáng, his weard-setlum onlocigendum.
Mine gebroðra ða leofostan, uton clypigan mid singalum benum to ðære halgan Godes meder, þæt heo ús on urum nydþearfnyssum to hire Bearne geðingige. Hit is swiðe geleaflic þæt he hyre miceles ðinges tiðian wylle, seðe hine sylfne gemedemode þæt he ðurh hí, for middangeardes alysednysse, to menniscum men acenned wurde, seðe æfre is God butan anginne, and nu ðurhwunað, on anum hade, soð man and soð God, á on ecnysse. Swa swa gehwilc man wunað on sawle and on lichaman án mann, swa is Crist, God and mann, án Hælend, seðe leofað and rixað mid Fæder and Halgum Gaste on ealra worulda woruld. Amen.
VIII. KL. SEPT.

PASSIO SCI BARTHOLOMEI APOSTOLI.

Wyrd-writeras secgað þæt ðry leodscipas sind gehátene India. Seo forme India lið to ðæra Silhearwena rice, seo oðer lið to Medas, seo ðridde to ðam micclum garsecge; þeos ðridde India hæfð on anre sidan þeostru, and on oðere ðone grimlican garsecg. To ðyssere becóm Godes apostol Bartholomeus, and eode into ðam temple to ðam deofolgylde Astaroð, and swa swa ælðeodig ðær wunade. On ðam deofolgylde wunade swilc deofol ðe to mannum þurh ða anlicnysse spræc, and gehælde untruman, blinde and healte, þa ðe he sylf ǽr awyrde. He derode manna gesihðum, and heora lichaman mid mislicum untrumnyssum awyrde, and andwyrde him ðurh ða anlicnysse, þæt hi him heora lác offrian sceoldon, and he hi gehælde; ac he him ne heolp mid nanre hæle, ac ðaða hi to him bugon, ða geswac he ðære lichamlican gedreccednysse, forðan ðe he ahte ða heora sawla. Þa wendon dysige men þæt he hí gehælde, ðaða he ðære dreccednysse geswac.
Þa mid þam ðe se apostol into ðam temple eode, ða adumbode se deofol Astaroð, and ne mihte nanum ðæra ðe hé awyrde gehelpan, for ðæs halgan Godes ðegnes neawiste. Þa lagon ðær binnan ðam temple fela adligra manna, and dæghwomlice þam deofolgylde offrodon; ac þaða hí gesawon þæt he heora helpan ne mihte, ne nanum andwyrdan, þa ferdon hí to gehendre byrig, þær ðær oðer deofol wæs gewurðod, þæs nama wæs Berið, and him offrodon, and befrunon, hwi heora god him andwyrdan ne mihte? Se deofol ða Berið andwyrde, and cwæð, "Eower god is swa fæste mid isenum racenteagum gewriðen þæt he ne gedyrstlæcð þæt he furðon orðige oððe sprece syððan se Godes apostol Bartholomeus binnan þæt tempel becom." Hí axodon, "Hwæt is se Bartholomeus?" Se deofol andwyrde, "He is freond þæs Ælmihtigan Godes, and ði he com to ðyssere scire þæt he aidlige ealle ða hæðengyld þe ðas Indiscan wurðiað." Hí cwædon, "Sege us his nebwlite, þæt we hine oncnawan magon." Berið him andwyrde, "He is blæcfexede and cyrps, hwit on lichaman, and he hæfð steape eagan, and medemlice nosu, and side beardas, hwon hárwencge, medemne wæstm, and is ymbscryd mid hwitum oferslype, and binnan six and twentig geara fæce: næs his reaf hórig ne tosigen, ne his scos forwerode. Hund siðon he bigð his cneowa on dæge, and hund siðon on nihte, biddende his Drihten. His stemn is swylce ormæte byme, and him farað mid Godes englas, ðe ne geðafiað þæt him hunger derige, oððe ænig ateorung. Æfre he bið anes modes, and glæd þurhwunað. Ealle ðing he foresceawað and wát, and ealra ðeoda gereord he cann. Nu iu he wát hwæt ic sprece be him, forðan ðe Godes englas him ðeowiað, and ealle ðing cyðað. Þonne ge hine secað, gif he sylf wyle, ge hine gemetað; gif he nele, soðlice ne finde ge hine. Ic bidde eow þæt ge hine geornlice biddon þæt he hider ne gewende, þelæs ðe Godes englas ðe him mid synd me gebeodon þæt hi minum geferan Astaroð gebudon." And se deofol mid þisum wordum suwode.
Hi gecyrdon ongean, and sceawodon ælces ælðeodiges mannes andwlitan and gyrlan, and hi nateshwon, binnan twegra daga fæce, hine ne gemetton. Þa betwux ðisum hrymde sum wód mann ðurh deofles gast, and cwæð, "Eala ðu Godes apostol, Bartholomee, ðine gebedu geancsumiað me, and ontendað." Se apostol ða cwæð, "Adumba, ðu unclæna deofol, and gewit of ðam menn." And ðærrihte wearð se mann geclænsod fram ðam fulan gaste, and gewittiglice spræc, seðe for manegum gearum awedde.
Þa geaxode se cyning Polimius be ðam witseocum menn, hu se apostol hine fram ðære wódnysse ahredde, and het hine to him gelangian, and cwæð, "Min dohtor is hreowlice awed: nu bidde ic ðe þæt þu hí on gewitte gebringe, swa swa ðu dydest Seustium, seðe for manegum gearum mid egeslicere wódnysse gedreht wæs." Þaða se apostol þæt mæden geseah mid heardum racenteagum gebunden, forðan ðe heo bát and totær ælcne ðe heo geræcan mihte, and hire nan man genealæcan ne dorste, ða het se apostol hí unbindan. Þa ðenas him andwyrdon, "Hwa dearr hi hreppan?" Bartholomeus andwyrde, "Ic hæbbe gebunden ðone feond þe hi drehte, and ge gýt hi ondrædað. Gað to and unbindað hi, and gereordigað, and on ærne merigen lǽdað hí to me." Hi ða dydon be ðæs apostoles hæse, and se awyrigeda gast ne mihte na leng hi dreccan.
Þa ðæs on merigen se cyning Polimius gesymde gold, and seolfor, and deorwurðe gymmas, and pællene gyrlan uppan olfendas, and sohte ðone apostol, ac he hine nateshwon ne gemette. Eft ðæs on merigen com se apostol into ðæs cyninges bure, beclysedre dura, and hine befrán, "Hwi sohtest ðu me mid golde, and mid seolfre, and mid deorwurðum gymmum and gyrlum? Þas lác behofiað þa ðe eorðlice welan secað; ic soðlice nanes eorðlices gestreones, ne flæsclices lustes ne gewilnige; ac ic wille þæt þu wite þæt ðæs Ælmihtigan Godes Sunu gemedemode hine sylfne þæt hé ðurh mædenlicne innoð acenned wearð, seðe geworhte heofonas and eorðan and ealle gesceafta; and he hæfde anginn on ðære menniscnysse, seðe næfre ne ongann on godcundnysse, ac he sylf is anginn, and eallum gesceaftum, ægðer ge gesewenlicum ge ungesewenlicum, anginn forgeaf. Þæt mæden ðe hine gebær forhogode ælces weres gemanan, and ðam Ælmihtigan Gode hire mægðhad behet. Hire com to Godes heah-engel Gabriel, and hire cydde þæs heofonlican Æðelinges to-cyme on hire innoð, and heo his wordum gelyfde, and swa mid þam cilde wearð."
Se apostol ða þam cyninge bodade ealne cristendom, and middangeardes alysednysse ðurh ðæs Hælendes to-cyme, and hu he ðone hellican deofol gewylde, and him mancynnes benæmde, and cwæð, "Drihten Crist, seðe ðurh his unscyldigan deað þone deofol oferswiðde, sende us geond ealle ðeoda, þæt we todræfdon deofles ðenas, ða ðe on anlicnyssum wuniað, and þæt we ða hæðenan ðe hi wurðiað of heora anwealde ætbrudon. Ac we ne underfoð gold ne seolfor, ac forseoð, swa swa Crist forseah; forðan ðe we gewilniað þæt we rice beon on his rice, on ðam næfð adl, ne untrumnyss, ne unrotnyss, ne deað, nænne stede, ac þær is ece gesælð and eadignys, gefea butan ende mid ecum welum. Forði ic ferde to eowerum temple, and se deofol ðe eow ðurh ða anlicnysse geandwyrde, ðurh Godes englas ðe me sende, is gehæft. And gif ðu to fulluhte gebihst, ic do þæt þu ðone deofol gesihst, and gehyrst mid hwilcum cræfte he is geðuht þæt he untrumnysse gehæle. Se awyrigeda deofol, siððan he ðone frumsceapenan mann beswác, syððan he hæfde anweald on ungelyfedum mannum, on sumum maran, on sumum læssan: on ðam maran ðe swiðor syngað, on ðam læssan ðe hwonlicor syngað. Nu deð se deofol mid his lotwrencum þæt ða earman men geuntrumiað, and tiht hí þæt hí sceolon gelyfan on deofolgyld: þonne geswicð he ðære gedreccednysse, and hæfð heora sawla on his anwealde; þonne hí cweðað to ðære deofollican anlicnysse, Þu eart min god. Ac ðes deofol, ðe binnan eowrum temple wæs, is gebunden, and ne mæg nateshwón andwyrdan ðam þe him to gebiddað. Gif ðu wylt afandian þæt ic soð secge, ic hate hine faran into ðære anlicnysse, and ic do þæt he andet þis ylce, þæt he is gewriðen, and nane andsware syllan ne mæg."
Þa andwyrde se cyning, "Nu to-merigen hæfð þis folc gemynt þæt hí heora lác him offrion, ðonne cume ic ðærto, þæt ic geseo ðas wunderlican dæda." Witodlice on ðam oðrum dæge com se cyning mid þære burhware to ðam temple, and ða hrymde se deofol mid egeslicere stemne ðurh ða anlicnysse, and cwæð, "Geswicað, earme, geswicað eowra offrunga, ðelæs ðe ge wyrsan pinunge ðrowion ðonne ic. Ic eom gebunden mid fyrenum racenteagum fram Cristes englum, ðone ðe ða Iudeiscan on róde ahéngon: wendon þæt se deað hine gehæftan mihte; he soðlice ðone deað oferswyðde, and urne ealdor mid fyrenum bendum gewrað, and on ðam ðriddan dæge sigefæst arás, and sealde his rode-tácen his apostolum, and tosende hí geond ealle ðeoda. An ðæra is her, ðe me gebundenne hylt. Ic bidde eow þæt ge me to him geðingion, þæt ic mote faran to sumere oðre scire."
Þa cwæð se apostol Bartholomeus, "Þu unclæna deofol, andette hwá awyrde ðas untruman menn." Se unclæna gast andwyrde, "Ure ealdor, swa gebunden swa he is, sent us to mancynne, þæt we hí mid mislicum untrumnyssum awyrdon; ærest heora lichaman, forðan ðe we nabbað nænne anweald on heora sawlum, buton hi heora lác us geoffrion. Ac ðonne hí for heora lichaman hælðe us offriað, þonne geswice we ðæs lichaman gedreccednysse, forðan ðe we habbað syððan heora sawla on urum gewealde. Þonne bið geðuht swilce we hi gehælon, ðonne we geswicað þæra awyrdnyssa. And menn us wurðiað for godas, þonne we soðlice deoflu sind, þæs ealdres gingran ðe Crist þæs mædenes Sunu gewrað. Fram ðam dæge þe his apostol Bartholomeus hider com, ic eom mid byrnendum racenteagum ðearle fornumen, and forði ic sprece ðe he me het; elles ic ne dorste on his andwerdnysse sprecan, ne furðon ure ealdor."
Þa cwæð se apostol, "Hwi nelt ðu gehælan ðas untruman, swa swa ðin gewuna wæs?" Se sceocca andwyrde, "Þonne we manna lichaman derigað, buton we ðære sawle derian magon, ða lichaman þurhwuniað on heora awyrdnysse." Bartholomeus cwæð, "And hú becume ge to ðære sawle awyrdnysse?" Se deofol andwyrde, "Þonne hí gelyfað þæt we godas sind, and us offriað, þonne forlǽt se Ælmihtiga God hí, and we ðonne forlǽtað ðone lichaman ungebrocodne, and cepað ðære sawle þe ús to gebeah, and heo ðonne on ure anwealde bið."
Þa cwæð se apostol to eallum ðam folce, "Efne nu ge habbað gehyred hwilc ðes god is ðe ge wendon þæt eow gehælde; ac gehyrað nu ðone soðan God, eowerne Scyppend, þe on heofonum eardað; and ne gelyfe ge heonon-forð on idele anlicnyssa: and gif ge willað þæt ic eow to Gode geðingige, and þæt ðas untruman hælðe underfon, towurpað þonne ðas anlicnysse, and tobrecað. Gif ge ðis doð, þonne halgige ic ðis tempel on Cristes naman, and eow ðær on-innan mid his fulluhte fram eallum synnum aðwea." Þa het se cyning ða anlicnysse towurpan. Hwæt þæt folc ða caflice mid rapum hi bewurpon, and mid stengum awegdon; ac hi ne mihton for ðam deofle þa anlicnysse styrian.
Þa het se apostol tolysan ða rapas, and cwæð to ðam awyrgedan gaste ðe hire on sticode, "Gyf ðu wylle þæt ic ðe on niwelnysse ne asende, gewit of ðyssere anlicnysse, and tobrec hí, and far to westene, þær nan fugel ne flyhð, ne yrðling ne erað, ne mannes stemn ne swegð." He ðærrihte út-gewát, and sticmælum tobræc ða anlicnysse, and ealle ða græftas binnon ðam temple tobrytte. Þæt folc ða mid anre stemne clypode, "An Ælmihtig God is, ðone ðe Bartholomeus bodað." Se apostol ða astrehte his handa wið heofonas weard, þus biddende, "Þu Ælmihtiga God, on ðam ðe Abraham gelyfde, and Isaac, and Iacob; þu ðe asendest ðinne ancennedan Sunu, þæt he us alysde mid his deorwurðan blode fram deofles ðeowdome, and hæfð us geworht ðe to bearnum; þu eart unacenned Fæder, he is Sunu of ðe æfre acenned, and se Halga Gast is æfre forðstæppende of ðe and of ðinum Bearne, se forgeaf us on his naman ðas mihte, þæt we untrume gehælon, and blinde onlihton, hreoflige geclænsian deoflu aflian, deade aræran, and cwæð to ús, Soð ic eow secge, Swa hwæt swa ge biddað on minum naman æt minum Fæder, hit bið eow getiðod. Nu bidde ic on his naman þæt þeos untrume menigu sy gehæled, þæt hi ealle oncnawon þæt ðu eart ana God on heofonan, and on eorðan, and on sǽ, þu ðe hælðe ge-edstaðelast ðurh ðone ylcan urne Drihten, seðe mid ðe and mid þam Halgan Gaste leofað and rixað on ealra worulda woruld." Mid þam ðe hí andwyrdon, "Amen," þa wearð eall seo untrume menigu gehæled: and ðær com ða fleogende Godes engel scinende swa swa sunne, and fleah geond ða feower hwemmas þæs temples, and agrof mid his fingre rode-tacn on ðam fyðerscytum stánum, and cwæð, "Se God ðe me sende cwæð, Þæt swa swa ðas untruman synd gehælede fram eallum coðum, swa he geclænsode þis templ fram þæs deofles fulnyssum, ðone ðe se apostol het to westene gewitan. And God bebead me þæt ic ðone deofol eowrum gesihðum ær æteowige. Ne beo ge afyrhte þurh his gesihðe, ac mearciað rode-tacen on eowrum foreheafdum, and ælc yfel gewit fram eow."
And se engel ða æteowde þam folce ðone awyrigedan gast on ðyssere gelicnysse. He wearð ða æteowod swylce ormæte Silhearwa, mid scearpum nebbe, mid sidum bearde. His loccas hangodon to ðam anccleowum, his eagan wæron fyrene spearcan sprengende; him stód swæflen líg of ðam muðe, he wæs egeslice gefiðerhamod, and his handa to his bæce gebundene. Þa cwæð se Godes engel to ðam atelican deofle, "Forðan ðe ðu wære gehyrsum ðæs apostoles hæsum, and tobræce þas deofellican anlicnysse, nu æfter his behate ic ðe unbinde, þæt þu fare to westene, þær ðær nanes mannes drohtnung nis; and ðu þær wunige oð þone micclan dom." And se engel hine ða unband, and he mid hreowlicere wánunge aweg-gewát, and nawar siððan ne æteowde. Se engel ða, him eallum onlocigendum, fleah to heofonum.
Hwæt ða se cyning Polimius, mid his wife and his twam sunum, and mid ealre his leode, gelyfde on ðone soðan God, and wearð gefullod, and awearp his cynehelm samod mid his purpuran gyrlum, and nolde ðone Godes apostol forlætan, Æfter ðisum gesamnodon gehwylce ðwyrlice wiðercoran, and wrehton ðone cyning to his breðer Astrigem, se wæs cyning on oðrum leodscipe, and cwædon, "Þin broðer is geworden anes dryes folgere, se geagnað him ure tempel, and ure godas tobrycð." Þa wearð se cyning Astriges gehathyrt, and sende ðusend gewæpnodra cempena, þæt hi ðone apostol gebundenne to him bringan sceoldon. Þaða se apostol him to gelæd wæs, ða cwæð se cyning, "Hwí amyrdest ðu minne broðor mid þinum drycræfte?" Bartholomeus andwyrde, "Ne amyrde ic hine, ac ic hine awende fram hæðenum gylde to ðam soðan Gode." Se cyning him to cwæð, "Hwí towurpe ðu ure godas?" He andwyrde, "Ic sealde ða mihte ðam deoflum, þæt hí tocwysdon ða idelan anlicnysse þe hí on wunodon, þæt þæt mennisce folc fram heora gedwyldum gecyrde, and on ðone ecan God gelyfde." Þa cwæð se cyning, "Swa swa ðu dydest minne broðor his god forlætan, and on ðinne god gelyfan, swa do ic eac ðe forlætan ðinne god, and on minne gelyfan." Þa andwyrde se apostol, "Ic æteowode þone god ðe ðin broðor wurðode him gebundenne, and ic het þæt he sylf his anlicnysse tobræce. Gif ðu miht ðis dón minum Gode, þonne gebigst ðu me to ðines godes biggengum: gif ðu ðonne þis minum Gode dón ne miht, ic tobryte ealle ðine godas, and ðu ðonne gelyf on ðone soðan God þe ic bodige."
Mid þam ðe hí ðis spræcon, þa cydde sum man þam cyninge þæt his mæsta god Baldað feolle, and sticmælum toburste. Se cyning ða totær his purpuran reaf, and het mid stiðum saglum ðone apostol beatan, and siððan beheafdian. And he ða on ðisum dæge swa gemartyrod to ðam ecan life gewát. Witodlice æfter ðisum com se broðor mid his folce, and ðone halgan lichaman mid wulderfullum lofsangum aweg ferodon, and getimbrodon mynster wundorlicere micelnysse, and on ðam his halgan reliquias arwurðlice gelogedon. Eornostlice on ðam þrittigoðan dæge, se cyning Astriges, ðe ðone apostol ofslean het, wearð mid feondlicum gaste gegripen, and egeslice awedde: swa eac ealle ða ðwyran hæðengyldan, þe ðone apostol mid niðe to ðam cyninge gewregdon, aweddon samod mid him, and urnon hí and he to his byrgene, and ðær wedende swulton. Þa aspráng micel óga and gryre ofer ealle ða ungeleaffullan, and hi ða gelyfdon, and gefullode wurdon æt ðæra mæssepreosta handum, ðe se apostol ǽr gehádode. Þa onwreah se apostol Bartholomeus be ðam geleaffullan cyninge Polimius, þæt he biscophád underfenge; and ða Godes ðeowan and þæt geleaffulle folc hine anmodlice to ðam háde gecuron. Hit gelamp ða, æfter ðære hádunge, þæt he worhte fela tácna on Godes naman, ðurh his geleafan, and ðurhwunode twentig geara on ðam biscopdome, and on godre drohtnunge; and fulfremedum geðincðum gewát to Drihtne, þam is wurðmynt and wuldor á on worulde.
We magon niman bysne be ðære apostolican lare, þæt nan cristen mann ne sceal his hæle gefeccan buton æt ðam Ælmihtigan Scyppende, ðam ðe gehyrsumiað lif and deað, untrumnys and gesundfulnys, seðe cwæð on his godspelle, þæt án lytel fugel ne befylð on deað butan Godes dihte. He is swa mihtig, þæt he ealle ðing gediht and gefadað butan geswince; ac he beswincgð mid untrumnyssum his gecorenan, swa swa he sylf cwæð, "Þa ðe ic lufige, ða ic ðreage and beswinge." For mislicum intingum beoð cristene men geuntrumode, hwilon for heora synnum, hwilon for fandunge, hwilon for Godes wundrum, hwilon for gehealdsumnysse gódra drohtnunga, þæt hí ðy eadmodran beon; ac on eallum ðisum þingum is geðyld nyd-behefe. Hwilon eac þurh Godes wrace becymð þam arleasan menn swiðe egeslic yfel, swa þæt his wite onginð on ðyssere worulde, and his sawul gewit to ðam ecum witum for his wælhreawnysse; swa swa Herodes ðe ða unscæððigan cild acwealde on Cristes acennednysse, and manega oðre to-eacan him. Gif se synfulla bið gebrocod for his unrihtwisnysse, þonne gif he mid geðylde his Drihten herað, and his miltsunge bitt, he bið ðonne aðwogen fram his synnum ðurh ða untrumnysse, swa swa horig hrægl þurh sapan. Gif he rihtwis bið, he hæfð þonne maran geðincðe þurh his brocunge, gif he geðyldig bið. Se ðe bið ungeþyldig, and mid gealgum mode ceorað ongean God on his untrumnysse, he hæfð twyfealde geniðerunge, forðan ðe he geycð his synna mid þære ceorunge, and ðrowað naðelæs.
God is se soða læce, þe ðurh mislice swingla his folces synna gehælð. Nis se woruld-læce wælhreow, ðeah ðe he þone gewundodan mid bærnette, oððe mid ceorfsexe gelácnige. Se læce cyrfð oððe bærnð, and se untruma hrymð, þeah-hwæðere ne miltsað he þæs oðres wánunge, forðan gif se læce geswicð his cræftes, þonne losað se forwundoda. Swa eac God gelácnað his gecorenra gyltas mid mislicum brocum; and þeah ðe hit hefigtyme sy ðam ðrowigendum, þeah-hwæðere wyle se góda Læce to ecere hælðe hine gelácnigan. Witodlice se ðe náne brocunge for ðisum life ne ðrowað, he færð to ðrowunge. For agenum synnum bið se mann geuntrumod, swa swa Drihten cwæð to sumum bedridan, ðe him to geboren wæs, "Min bearn, ðe synd þine synna forgifene: aris nu, and ber ham ðin leger-bed."
For fandunge beoð sume menn geuntrumode, swa swa wæs se eadiga Iob, ðaða he wæs rihtwis, and Gode gehyrsum. Þa bæd se deofol, þæt he his fandigan moste, and he ða anes dæges ealle his æhta amyrde, and eft hine sylfne mid þam mæstan broce geuntrumode, swa þæt him weollon maðan geond ealne ðone lichaman. Ac se geðyldiga Iob, on eallum ðisum ungelimpum, ne syngode mid his muðe, ne nan ðing stuntlices ongean God ne spræc, ac cwæð, "God me forgeaf ða æhta, and hí eft æt me genam; sy his nama gebletsod." God eac ða hine gehælde, and his æhta mid twyfealdum him forgeald. Sume menn beoð geuntrumode for Godes tácnum, swa swa Crist cwæð be sumum blindan men, ðaða his leorning-cnihtas hine axodon, for hwæs synnum se mann wurde swa blind acenned. Þa cwæð se Hælend, þæt he nære for his agenum synnum, ne for his maga, blind geboren, ac forði þæt Godes wundor þurh hine geswutelod wære. And he þærrihte mildheortlice hine gehælde, and geswutelode þæt he is soð Scyppend, ðe ða ungesceapenan eahhringas mid his halwendan spatle geopenode.
For gehealdsumnysse soðre eadmodnysse beoð forwel oft Godes gecorenan geswencte, swa swa Paulus se apostol be him sylfum cwæð, "Me is geseald sticels mines lichaman, and se sceocca me gearplæt, þæt seo micelnys Godes onwrigenyssa me ne onhebbe; forðan ic bæd þriwa minne Drihten, þæt he afyrsode þæs sceoccan sticels fram me; ac hé me andwyrde, Paule, ðe genihtsumað min gifu. Soðlice mægen bið gefremod on untrumnysse. Nu wuldrige ic lustlice on minum untrumnyssum, þæt Cristes miht on me wunige."
Se cristena mann ðe on ænigre þissere gelicnysse bið gebrocod, and he ðonne his hælðe secan wyle æt unalyfedum tilungum, oððe æt wyrigedum galdrum, oþþe æt ænigum wiccecræfte, ðonne bið he ðam hæðenum mannum gelíc, þe ðam deofolgylde geoffrodon for heora lichaman hælðe, and swa heora sawla amyrdon. Se ðe geuntrumod beo, bidde his hæle æt his Drihtne, and geðyldelice þa swingla forbere; loc hú lange se soða læce hit foresceawige, and ne beceapige na ðurh ænigne deofles cræft mid his sawle ðæs lichaman gesundfulnysse; bidde eac góddra manna bletsunge, and æt halgum reliquium his hæle gesece. Nis nanum cristenum menn alyfed þæt he his hæle gefecce æt nanum stane, ne æt nanum treowe, buton hit sy halig rode-tacen, ne æt nanre stowe, buton hit sy halig Godes hus: se ðe elles deð, he begæð untwylice hæðengild. We habbað hwæðere þa bysne on halgum bocum, þæt mot se ðe wile mid soðum læcecræfte his lichaman getemprian, swa swa dyde se wítega Isaias, þe worhte ðam cyninge Ezechie cliðan to his dolge, and hine gelácnode.
Se wisa Augustinus cwæð, þæt unpleolic sy þeah hwá læce-wyrte ðicge; ac þæt hé tælð to unalyfedlicere wíglunge, gif hwá ða wyrta on him becnitte, buton he hí to ðam dolge gelecge. Þeah-hwæðere ne sceole we urne hiht on læce-wyrtum besettan, ac on ðone Ælmihtigan Scyppend, þe ðam wyrtum ðone cræft forgeaf. Ne sceal nan man mid galdre wyrte besingan, ac mid Godes wordum hí gebletsian, and swa ðicgan.
Wite ðeah-hwæðere gehwá, þæt nan man butan earfoðnyssum ne becymð to ðære ecan reste, þaða Crist sylf nolde his agen rice butan micelre earfoðnysse astigan: swa eac his apostoli, and ða halgan martyras mid heora agenum feore þæt heofonlice rice beceapodon: syððan eac halige andetteras, mid micelre drohtnunge on Godes ðeowdome, and þurh miccle forhæfednyssa and clænnysse, halige wurdon. Hwæt wylle we endemenn ðyssere worulde, gif we for urum synnum gebrocode beoð, buton herian urne Drihten, and eadmodlice biddan, þæt he us þurh ða hwilwendlican swingla to ðam ecan gefean gelæde? Sy him wuldor and lof on ealra worulda woruld. Amen.
IIII. KL. SEPT.

DECOLLATIO SCI IOHANNIS BAPTISTÆ.

⁠Misit Herodes et tenuit Iohannem: et reliqua.
Marcus se Godspellere awrát on Cristes béc be ðam mæran Fulluhtere Iohanne, þæt "se wælhreowa cyning Herodes hine gehæfte, and on cwearterne sette, for his broðor wife Herodiaden:" et reliqua.
Þes Iohannes wæs se mærosta mann, swa swa Crist be him cyðnysse gecydde. He cwæð, "Betwux wifa bearnum ne arás nán mærra man þonne Iohannes se Fulluhtere." Nu hæbbe ge oft gehyred be his mæran drohtnunge and be his ðenunge, nu wylle we embe ðises godspelles trahtnunge sume swutelunge eow gereccan.
Þes Herodes, ðe Iohannem beheafdian hét, and on ðæs Hælendes ðrowunge Pilate ðam ealdormenn geðafode, and hine to his dome betæhte, wæs ðæs oðres Herodes sunu, ðe on ðam timan rixode ðe Crist geboren wæs; ac hit wæs swa gewunelic on ðam timan þæt rice menn sceopon heora bearnum naman be him sylfum, þæt hit wære geðuht þæs ðe mare gemynd þæs fæder, ðaða se sunu, his yrfenuma, wæs geciged þæs fæder naman. Se wælhreowa fæder Herodes læfde fif suna, þry he hét acwellan on his feorh-adle, ærðan ðe he gewite. Þa wearð he hreowlice and hrædlice dead æfter ðam ðe he ða cild acwealde for Cristes acennednysse. Þa feng Archelaus his sunu to rice. Ða embe tyn geara fyrst wearð hé ascofen of his cynesetle, forðan þe þæt Iudeisce folc wrehton his modignysse to ðam casere, and he ða hine on wræcsið asende. Þa dælde se casere þæt Iudeisce rice on feower, and sette ðærto feower gebroðra: ða sind gecwedene æfter Greciscum gereorde, tetrarche, þæt sind, fyðerrican. Fyðerrica bið se ðe hæfð feorðan dæl rices. Þa wæs án ðyssera gebroðra Philippus geháten, se gewifode on ðæs cyninges dehter Arethe, Arabiscre ðeode, seo hatte Herodias. Þa æfter sumum fyrste wurdon hí ungesome, Philippus and Arethe, and he genam ða dohtor of his aðumme, and forgeaf hí his breðer Herode; forðan ðe he wæs furðor on hlisan and on mihte. Herodes ða awearp his riht æwe, and forligerlice mánfulles sinscipes breac.
Þa on ðam timan bodade Iohannes se Fulluhtere Godes rihtwisnysse eallum Iudeiscum folce, and þreade ðone Herodem, for ðam fulan sinscipe. Aecclesiastica historia ita narrat: Þa geseah Herodes þæt eal seo Iudeisce meniu arn to Iohannes lare, and his mynegungum geornlice gehyrsumodon, þa wearð hé afyrht, and wende þæt hí woldon for Iohannes lare his cynedom forseon, and wolde ða forhradian, and gebrohte hine on cwearterne on anre byrig þe is gecweden Macherunta. Hwæt ða Iohannes asende of ðam cwearterne twegen leorning-cnihtas to Criste, and hine befrán, þus cweðende, "Eart ðu se ðe toweard is, oþþe we oðres andbidian sceolon?" Swilce hé cwæde, Geswutela me, gyf ðu sylf wylle nyðer-astigan to hellwarum for manna alysednysse, swa swa ðu woldest acenned beon for manna alysednysse; oððe gif ic sceole cyðan ðinne to-cyme hellwarum, swa swa ic middangearde þe toweardne bodade, geswutela. Hwæt ða se Hælend on ðære ylcan tide, swa swa Lucas se godspellere awrát, gehælde manega untruman fram mislicum coðum, and wodum mannum gewitt forgeaf, and blindum gesihðe; and cwæð syððan to Iohannes ærendracum, "Farað nu to Iohanne, and cyðað him þa ðing þe ge gesawon and gehyrdon. Efne nu blinde geseoð, and ða healtan gað, and hreoflige men synd geclænsode, deafe gehyrað, and ða deadan arisað, and ðearfan bodiað godspel; and se bið eadig þe on me ne bið geæswicod." Swylce hé cwæde to Iohanne, Þyllice wundra ic wyrce, ac swa-ðeah ic wylle deaðe sweltan for mancynnes alysednysse, and ðe sweltende æfterfyligan, and se bið gesælig þe mine wundra nu herað, gif he minne deað ne forsihð, and for ðam deaðe ne geortruwað þæt ic God eom. Þus onwreah se Hælend Iohanne þæt he wolde hine sylfne gemedemian to deaðe, and syððan hellwara geneosian.
Þa betwux ðisum gelamp þæt Herodes, swa we ǽr cwædon, his witan gefeormode on ðam dæge þe he geboren wæs; forðan ðe hi hæfdon on ðam timan micele blisse on heora gebyrd-tidum. Seo dohtor ða, swa swa we ǽr sædon, plegode mid hire mædenum on ðam gebeorscipe, him eallum to gecwemednysse, and se fæder ða mid aðe behét, þæt he wolde hire forgyfan swa hwæs swa heo gewilnode. Þreo arleasa scylda we gehyrdon,—ungesælige mærsunge his gebyrd-tide, and ða unstæððigan hleapunge þæs mædenes, and ðæs fæder dyrstigan aðsware. Þam ðrim ðingum us gedafenað þæt we wiðcweðon on urum ðeawum. We ne moton ure gebyrd-tide to nanum freols-dæge mid idelum mærsungum awendan, ne ure acennednysse on swilcum gemynde habban; ac we sceolon urne endenextan dæg mid behreowsunge and dǽdbote forhradian, swa swa hit awriten is, "On eallum ðingum beo ðu gemyndig þines endenextan dæges, and þu ne syngast on ecnysse." Ne ús ne gedafenað þæt we urne lichaman, ðe Gode is gehalgod on ðam halwendan fulluhte, mid unþæslicum plegan and higleaste gescyndan; forðan ðe ure lichaman sind Godes lima, swa swa Paulus cwæð, "And he bebead, þæt we sceolon gearcian ure lichaman líflice onsægednysse, and halige, and Gode andfenge." Se lichama bið líflic onsægednys ðe wið heafod-leahtras bið gescyld, and ðurh halige mægnu Gode bið andfenge and halig. God sylf forbyt ælcne að cristenum mannum, þus cweðende, "Ne swera ðu þurh heofenan, forðan ðe heo is Godes þrymsetl. Ne swera ðu þurh eorðan, forðan ðe heo is Godes fotsceamol. Ne swera þu ðurh ðin agen heafod, forðan ðe ðu ne miht wyrcan an hǽr þines feaxes hwít oððe blacc. Ic secge eow, Ne swerige ge þurh nan þing, ac beo eower spræc ðus geendod, Hit is swa ic secge, oþþe hit nis swa. Swa hwæt swa ðær mare bið þurh að, þæt bið of ðam yfelan."
Crist sylf gefæstnode his spræce, þaða hé spræc to anum Samaritaniscan wífe mid ðisum worde, "Crede mihi:" þæt is, "Gelyf me." Þeah-hwæðere gif we hwær unwærlice swerion, and se að ús geneadige to wyrsan dæde, þonne bið us rǽdlicor þæt we ðone maran gylt forbugon, and ðone að wið God gebétan. Witodlice Dauid swor þurh God þæt he wolde þone stuntan wer Nabal ofslean, and ealle his ðing adylegian; ac æt ðære forman þingunge þæs snoteran wifes Abigail, hé awende his swúrd into ðære sceaðe, and hérode ðæs wifes snoternysse, ðe him forwyrnde þone pleolican mannsliht. Herodes swór þurh stuntnysse þæt he wolde ðære hleapendan dehter forgyfan swa hwæt swa heo bæde: þa forðam ðe he nolde fram his gebeorum beon gecweden mánswara, ðone beorscipe mid blode gemencgde, and ðæs mæran witegan deað þære lyðran hoppystran hire glíges to mede forgeaf. Micele selre him wære þæt he ðone að tobræce, þonne he swylcne witegan acwellan hete.
On eallum ðingum we sceolon carfullice hógian, gif we awar, þurh deofles syrwunge, on twam frecednyssum samod befeallað, þæt we symle ðone maran gylt forfleon þurh útfære þæs læssan, swa swa deð se ðe his feondum ofer sumne weall ætfleon wile, ðonne cepð hé hwær se weall unhehst sy, and ðær oferscyt. Witodlice Herodes, ðaðe he nolde, þurh Iohannes mynegunge, þone unclænan sinscipe awendan, ða wearð hé to manslihte befeallen; and wæs seo læsse synn intinga þære maran, þæt he for his fulan forlígre, ðe he georne wiste þæt Gode andsæte wæs, ðæs wítegan blod ageat, þe he wiste þæt Gode gecweme wæs. Þis is se cwyde þæs godcundlican domes, be ðam þe is gecweden, "Se ðe derað, derige he gyt swyðor; and se ðe on fulnyssum wunað, befyle hine gyt swyðor." Þes cwyde gelamp þam wælhreowan Herode. Nu is oðer cwyde be gódum mannum sceortlice gecweden, "Se ðe halig is, beo he gyt swyðor gehalgod." Þis gelamp þam Fulluhtere Iohanne, se ðe wæs halig þurh menigfealde geearnunga; and he wæs gyt swyðor gehalgod, ðaða he ðurh soðfæstnysse bodunge becom to sigefæstum martyrdome.
Herodes híwode hine sylfne unrótne, ða seo dohtor hine þæs heafdes bæd; ac hé blissode on his digelnyssum, forðan ðe heo þæs mannes deað bæd ðe hé ǽr acwellan wolde, gif hé intingan hæfde. Witodlice gif þæt cild bǽde þæs wífes heafod, mid micclum graman hé wolde hire wiðcweðan. Næs Iohannes mid ehtnysse geneadod þæt he Criste wiðsoce, ac ðeah he sealde his líf for Criste, ðaða he wæs for soðfæstnysse gemartyrod. Crist sylf cwæð, "Ic eom soðfæstnys." Iohannes wæs Cristes forrynel on his acennednysse and on his bodunge, on fulluhte, on ðrowunge, and hine to hellwarum mid deorwurðum deaðe forestóp. Þaða he beheafdod wæs, ða comon his leorning-cnihtas, and his halige líc ferodon to anre byrig seo is gecweden Sebaste, and hi ðær hine gelédon. Þæt hálige heafod wearð on Hierusalem bebyrged.
Sume gedwolmenn cwædon þæt þæt heafod sceolde abláwan ðæs cyninges wíf Herodiaden, ðe he fore acweald wæs, swa þæt heo ferde mid windum geond ealle woruld; ac hí dwelodon mid þære segene, forðan ðe heo leofode hire líf oð ende æfter Iohannes slege. Soðlice Iohannes heafod wearð syððan geswutelod twam easternum munecum, þe mid gebedum ða burh geneosodon, and hi ðanon þone deorwurðan maðm feredon to sumere byrig þe is Edissa geháten; and se Ælmihtiga God þurh þæt heafod ungerime wundra geswutelode. His bán, æfter langum fyrste, wurdon gebrohte to ðære mæran byrig Alexandria, and þær mid micclum wurðmynte gelogode.
Nu is to besceawigenne húmeta se Ælmihtiga God, be his gecorenan and ða gelufedan ðenas, þa ðe he to ðam ecan life forestihte, geðafað þæt hí mid swa micclum witum beon fornumene and tobrytte on ðisum andweardan lífe. Ac se apostol Paulus andwyrde be ðisum, and cwæð, þæt "God þreað and beswingð ælcne ðe he underfehð to his rice, and swa hé forsewenlicor bið gewitnod for Godes naman, swa his wuldor bið mare for Gode." Eft cwæð se ylca apostol on oðre stowe, "Ne sind na to wiðmetenne ða þrowunga þyssere tide ðam toweardan wuldre þe bið on ús geswutelod."
Nu cwyð se trahtnere, þæt nán wilde deor, ne on fyðerfotum ne on creopendum, nis to wiðmetenne yfelum wife. Hwæt is betwux fyðerfotum reðre þonne leo? oððe hwæt is wælhreowre betwux næddercynne ðonne draca? Ac se wisa Salomon cwæð, þæt selre wære to wunigenne mid leon and dracan þonne mid yfelan wífe and oferspræcum. Witodlice Iohannes on westene wunade betwux eallum deorcynne ungederod, and betwux dracum, and aspidum, and eallum wyrmcynne, and hí hine ondredon. Soðlice seo awyrigede Herodias mid beheafdunge hine acwealde, and swa mǽres mannes deað to gife hire dehter hleapunge underfeng. Danihel se witega læg seofan niht betwux seofan leonum on anum seaðe ungewemmed, ac þæt awyrigede wíf Gezabel beswác ðone rihtwisan Naboð to his feore, þurh lease gewitnysse. Se witega Ionas wæs gehealden unformolten on ðæs hwæles innoðe ðreo niht, and seo swicole Dalila þone strangan Samson mid olæcunge bepæhte, and besceorenum fexe his feondum belæwde. Eornostlice nis nan wyrmcynn ne wilddeora cynn on yfelnysse gelíc yfelum wífe.
Se wyrdwritere Iosephus awrát, on ðære cyrclican gereccednysse, þæt se wælhreowa Herodes lytle hwile æfter Iohannes deaðe rices weolde, ac wearð for his mándædum ærest his here on gefeohte ofslegen, and he sylf siððan of his cynerice ascofen, and on wræcsið asend, swiðe rihtwisum dome, ðaða he nolde hlystan Iohannes láre to ðam ecan life, þæt hé eac hrædlice his hwilwendan cynedom mid hospe forlure. Augustinus se wisa ús manað mid þisum wordum, and cwyð, "Besceawiað, ic bidde eow, mine gebroðra, mid gleawnysse hú wræcfull ðis andwyrde líf is; and ðeah ge ondrædað eow þæt ge hit to hrædlice forlæton. Ge lufiað þis líf, on ðam þe ge mid geswince wuniað; ðu hógast embe ðine neode; ðu yrnst, and byst geancsumod; þu erast, and sæwst, and eft gegaderast; þu grinst, and bæcst; þu wyfst, and wæda tylast, and earfoðlice wast ealra ðinra neoda getel, ægðer ge on sǽ ge on lande, and scealt ealle þas foresædan ðing, and eac ðin agen líf mid earfoðnysse geendian. Leorniað nu forði, þæt ge cunnon þæt ece líf geearnian, on ðam ðe ge nán ðyssera geswinca ne ðrowiað, ac on ecnysse mid Gode rixiað."
On ðisum lífe we ateoriað, gif we ús mid bígleofan ne ferciað; gif we ne drincað, we beoð mid þurste fornumene; gif we to lange waciað, we ateoriað; gif we lange standað, we beoð gewæhte, and þonne sittað; eft, gif we to lange sittað, ús slapað ða lima. Sceawiað eac æfter ðisum, þæt nán stede nis ures lichaman: cildhád gewit to cnihtháde, and cnihthád to geðungenum wæstme; se fulfremeda wæstm gebyhð to ylde, and seo yld bið mid deaðe geendod. Witodlice ne stent ure yld on nanre staþolfæstnysse, ac swa micclum swa se lichama wext swa micclum beoð his dagas gewanode. Gehwær is on urum lífe ateorung, and werignys, and brosnung ðæs lichaman, and ðeah-hwæðere wilnað gehwá þæt he lange lybbe. Hwæt is lange lybban buton lange swincan? Feawum mannum gelimpð on ðisum dagum, þæt he gesundfull lybbe hund-eahtatig geara, and swa hwæt swa he ofer ðam leofað, hit bið him geswinc and sárnyss, swa swa se wítega cwæð, "Yfele sind ure dagas," and ðæs þe wyrsan þe we hí lufiað. Swa olæcð þes middangeard forwel menige, þæt hí nellað heora wræcfulle líf geendian. Soð líf and gesælig þæt is, þonne we arisað of deaðe, and mid Criste rixiað. On ðam life beoð gode dagas, na swa-ðeah manega dagas, ac án, se nát nænne upspring ne nane geendunge, ðam ne fyligð merigenlic dæg, forðan ðe him ne forestóp se gysternlica; ac se án dæg bið ece æfre ungeendod butan ælcere nihte, butan gedreccednyssum, butan eallum geswincum, þe we hwene ǽr on ðyssere rædinge tealdon. Þes dæg and þis líf is beháten rihtwisum cristenum, to ðam us gelæde se mildheorta Drihten, seðe leofað and rixað mid Fæder and mid Halgum Gaste á butan ende. Amen.
DOMINICA XVII. POST PENTECOSTEN.

⁠Ibat Iesus in ciuitatem quæ uocatur Naim: et reliqua.
Ure Drihten ferde to sumere byrig seo is geháten Naim, and his gingran samod, and genihtsum menigu. Þaða he genealæhte þam port-geate, þa ferede man anes cnihtes líc to byrgene: et reliqua.
Beda se trahtnere cwæð, þæt seo burh Naim is gereht, 'yðung' oððe 'styrung.' Se deada cniht, ðe on manegra manna gesihðe wæs geferod, getácnað gehwylcne synfulne mannan þe bið mid healicum leahtrum on ðam inran menn adydd, and bið his yfelnys mannum cuð. Se cniht wæs áncenned sunu his meder, swa bið eac gehwilc cristen man gastlice ðære halgan gelaðunge sunu, seo is ure ealra modor, and ðeah-hwæðere ungewemmed mæden; forðan ðe hire team nis ná lichamlic ac gastlic. Gehwilc Godes ðeow, þonne he leornað, he bið bearn gecweden: eft, þonne he oðerne lærð, he bið modor, swa swa se apostol Paulus be ðam aslidenum mannum cwæð, "Ge synd mine bearn, ða ðe ic nu oðre siðe geeacnige, oðþæt Crist beo on eow geedníwod." Þæt port-geat getácnað sum lichamlic andgit þe menn ðurh syngiað. Se mann ðe tosæwð ungeþwærnysse betwux cristenum mannum, oððe seðe sprecð unrihtwisnysse on heannysse ðurh his muðes geat, he bið dead geferod. Se ðe behylt wimman mid galre gesihðe and fulum luste, ðurh his eagena geat, hé geswutelað his sawle deað. Se ðe idele spellunge, oððe tállice word lustlice gehyrð, þonne macað hé his eare him sylfum to deaðes geate. Swa is eac be ðam oðrum andgitum to understandenne.
Se Hælend wearð astyred mid mildheortnysse ofer ðære meder, þæt he us bysene sealde his arfæstnysse; and he ðone deadan syððan arærde, þæt he us to his geleafan getrymede. He genealæhte and hreopode þa bǽre, and þa bǽrmenn ætstodon. Seo bǽr ðe þone deadan ferode is þæt orsorge ingehyd þæs orwenan synfullan. Soðlice ða byrðeras, ðe hine to byrgenne feredon, synd olæcunga lyffetyndra geferena, þe mid olæcunge and geættredum swæsnyssum þone synfullan tihtað and heriað, swa swa se wítega cwæð, "Se synfulla bið geherod on his lustum, and se unrihtwisa bið gebletsod: þonne he bið mid idelum hlisan and lyffetungum befángen, þonne bið hit swylce he sy mid sumere mold-hypan ofhroren." Be swylcum cwæð se Hælend to ánum his gecorenan, ðaða hé wolde his fæder líc bebyrian: he cwæð, "Geðafa þæt ða deadan bebyrion heora deadan: far ðu, and boda Godes rice." Witodlice ða deadan bebyriað oðre deadan, þonne gehwilce synfulle menn oðre heora gelícan mid derigendlicere herunge geólæcað, and mid gegaderodum hefe þære wyrstan lyffetunge ofðriccað. Be swylcum is gecweden on oðre stowe, "Lyffetyndra tungan gewriðað manna sawla on synnum."
Mid þam ðe Drihten hrepode ða bære, ða ætstodon þa bǽrmenn. Swa eac, gif ðæs synfullan ingehyd bið gehrepod mid fyrhte þæs upplican domes, þonne wiðhæfð he ðam unlustum and ðam leasum lyffeterum, and clypigendum Drihtne to ðam ecan life cáflice geandwyrt, swylce he of deaðe arise. Drihten cwæð to ðam cnihte, "Ic secge ðe, Aris, and he ðærrihte gesǽt and spræc, and se Hælend betæhte hine his meder." Se ge-edcucoda sitt, þonne se synfulla mid godcundre onbryrdnysse cucað. He sprecð, þonne he mid Godes herungum his muð gebysgað, and mid soðre andetnysse Godes mildheortnysse secþ. He bið his meder betæht, þonne he bið þurh sacerda ealdordóm gemǽnscipe ðære halgan gelaðunge geferlæht. Þæt folc wearð mid micclum ege ablicged; forðan swa swa mann fram marum synnum gecyrð to Godes mildheortnysse, and his ðeawas æfter Godes bebodum gerihtlæcð, swa má manna beoð gecyrrede ðurh his gebysnunge to Godes herunge.
Þæt folc cwæð þæt mære witega arás betwux ús, and þæt God his folc geneosode. Soð hí sædon be Criste, þæt he mære witega is; ac he is witegena Witega, and heora ealra witegung; forðan ðe ealle be him witegodon, and he ðurh his to-cyme heora ealra witegunge gefylde. We cweðað nu mid maran geleafan, þæt he is mære witega, forðan ðe he wát ealle ðing, and eac fela witegode, and he is soð God of soðum Gode, Ælmihtig Sunu of ðam Ælmihtigan Fæder, seðe his folc geneosode þurh his menniscnysse, and fram deofles ðeowte alysde.
We rædað gehwær on bocum, þæt se Hælend fela deade to lífe arærde, ac ðeah-hwæðere nis nán godspell gesett be heora nanum buton ðrim anum. An is þes cniht þe we nu embe spræcon, oðer wæs anes ealdormannes dohtor, þridde wæs Lazarus, Marthan broðer and Marian. Þyssera ðreora manna ærist getácnað þæt ðryfealde ærist synfullra sawla. Þære sawle deað is þreora cynna: án is yfel geðafung, oðer is yfel weorc, ðridda is yfel gewuna. Ðæs ealdormannes dohtor læig æt forðsiðe, and se fæder gelaðode ðone Hælend þærto, forðan ðe he wæs on ðam timan þær on neawiste. Heo ða forðferde ærðan ðe he hire to come. Þaða he com, ða genam hé hí be ðære hánda, and cwæð, "Þu mæden, ic secge ðe, Arís. And heo ðærrihte arás, and metes bæd."
Þis mæden ðe inne læg on deaðe geswefod, getácnað þære synfullan sawle deað, ðe gelustfullað on yfelum lustum digellice, and ne bið gyt mannum cuð, þæt heo þurh synna dead is; ac Crist geswutelode þæt hé wolde swa synfulle sawle gelíffæstan, gif hé mid geornfullum gebedum to gelaðod bið, þaða he arærde þæt mæden binnan ðam huse, swa swa digelne leahter on menniscre heortan lutigende. Nu syndon oðre synfulle þe gelustfulliað on derigendlicum lustum mid geðafunge, and eac heora yfelnysse mid weorcum cyðað; swilce getácnode se deada cniht, ðe wæs on þæs folces gesihðe geférod. Swilce synfulle arærð Crist, gif hí heora synna behreowsiað, and betæcð hí heora meder, þæt is, þæt he hi geferlæcð on annysse his gelaðunge.
Sume synfulle men geðafiað heora lustum, and ðurh yfele dæda mannum cyðað heora synna, and eac gewunelice syngigende hí sylfe gewemmað: þyllice getácnode Lazarus, þe læg on byrgene feower niht fule stincende. Witodlice Godes nama is Ælmihtig, forðan ðe hé mæg ealle ðing gefremman. He mæg ða synfullan sawle ðurh his gife geliffæstan, ðeah ðe heo on gewunelicum synnum fule stince, gif heo mid carfulre drohtnunge Godes mildheortnysse secð; ac swa mare wund swa heo maran læcedomes behófað. Þæt geswutelode se Hælend, þaþa hé mid leohtlicere stemne þæt mæden arærde on feawra manna gesihðe; forðan ðe hé ne geðafode þæt ðæra má manna inne wære, buton se fæder, and seo modor, and his ðry leorning-cnihtas: and he cwæð ða, "Þu mæden, Arís."
Swa bið eac se digla deað ðære sawle eaþelicor to arǽrenne, þe on geðafunge digelice syngað, þonne synd ða openan leahtras to gehælenne. Þone cniht he arærde on ealles folces gesihðe, and mid þysum wordum getrymede, "Þu cniht, ic secge ðe, Arís." Þa diglan gyltas man sceal digelice betan, and ða openan openlice, þæt ða beon getimbrode þurh his behreowsunge, ðe ǽr wæron þurh his mándæda geæswicode.
Drihten ðaða he Lazarum stincendne arærde, ða gedrefde he hine sylfne, and tearas ageat, and mid micelre stemne clypode, "Lazare, ga forð:" ða he geswutelode þæt se ðe swiðe langlice and gewunelice syngode, þæt he eac mid micelre behreowsunge and wope sceal his yfelan gewunan to Godes rihtwisnysse gewéman. Nis nán synn swa micel þæt man ne mæge gebétan, gif he mid inneweardre heortan be ðæs gyltes mæðe on soðre dǽdbote þurhwunað. Is þeah-hwæðere micel smeagung be anum worde þe Crist cwæð: he cwæð, "Ælc synn and tál bið forgífen behreowsigendum mannum, ac þæs Halgan Gastes tál ne bið næfre forgífen. Þeah ðe hwá cweðe tállic word ongean me, him bið forgífen, gif he deð dǽdbote; soðlice se ðe cweð word ongan ðone Halgan Gast, ne bið hit him forgífen on ðyssere worulde, ne on ðære towerdan." Nis nán synna forgífenys buton ðurh ðone Halgan Gast. An Ælmihtig Fæder is, se gestrynde ænne Sunu of him sylfum. Nis se Fæder gehæfd gemænelice Fæder fram ðam Suna and þam Halgan Gaste, forðan ðe hé nis heora begra sunu. Se Halga Gast soðlice is gemænelice gehæfd fram ðam Fæder and þam Suna, forðan ðe hé is heora begra Gast, þæt is heora begra Lufu and Willa, þurh ðone beoð synna forgyfene. Witodlice ðære Halgan Ðrynnysse weorc is æfre untodæledlic, þeah-hwæðere belimpð ælc forgífenys to ðam Halgan Gaste, swa swa seo acennednys belimpð to Criste ánum.
Hí ne magon beon togædere genemnede, Fæder, and Sunu, and Halig Gast, ac hí ne beoð mid ænigum fæce fram him sylfum awar totwæmede. On eallum weorcum hí beoð togædere, þeah ðe to ðam Fæder synderlice belimpe þæt he Bearn gestrynde, and to ðam Suna belimpe seo acennednys, and to þam Halgan Gaste seo forðstæppung. Se Sunu is ðæs Fæder Wisdom æfre of ðam Fæder acenned; se Halga Gast nis na acenned, forðan ðe he nis na sunu, ac he is heora begra Lufu and Willa, æfre of him bám forðstæppende, þurh ðone we habbað synna forgyfenysse, swa swa we habbað þurh Crist alysednysse; and þeah-hwæðere on ægðrum weorce is seo Halige Þrynnys wyrcende untodæledlice.
Se cwyð tál ongean ðone Halgan Gast, seðe mid unbehreowsigendre heortan þurhwunað on mándædum, and forsihð þa forgyfenysse ðe stent on ðæs Halgan Gastes gife: þonne bið his scyld unalysendlic, forðan ðe he sylf him belicð þære forgífenysse weg mid his heardheortnysse. Behreowsigendum bið forgífen, forseondum næfre. Uton we biddan þone Ælmihtigan Fæder, seðe us þurh his wisdom geworhte, and þurh his Halgan Gast geliffæste, þæt he ðurh ðone ylcan Gast us do ure synna forgyfenysse, swa swa he us ðurh his ænne áncennedan Sunu fram deofles ðeowte alysde.
Sy lof and wuldor þam ecan Fæder, seðe næfre ne ongann, and his ánum Bearne, seðe æfre of him is, and þam Halgan Gaste, seðe æfre is of him bám, hi ðry án Ælmihtig God untodæledlic, á on ecnysse rixigende. Amen.
III. KAL. OCTOB.

DEDICATIO AECCLESIE SCI MICHAELIS ARCHANGELI.

Manegum mannum is cuð seo halige stów Sce Michaheles, on þære dúne þe is geháten Garganus. Seo dún stent on Campania landes gemæron, wið þa sǽ Adriaticum, twelf mila on upstige fram anre byrig þe is geháten Sepontina. Of ðære stowe wearð aræred þises dæges freols geond geleaffulle gelaðunge. Þær eardode sum þurhspedig mann Garganus geháten: of his gelimpe wearð seo dún swa gecíged. Hit gelámp, þaþa seo ormæte micelnyss his orfes on ðære dune læswede, þæt sum modig fearr wearð ángencga, and þære heorde-drafe oferhógode. Hwæt se hláford þa Garganus gegaderode micele menigu his in-cnihta, and ðone fearr gehwær on ðam westene sohte, and æt nextan hine gemette standan uppon ðam cnolle þære healican dune, æt ánes scræfes inngange; and he ða mid graman wearð astyred, hwí se fearr ángenga his heorde forsáwe, and gebende his bogan, and mid geættrode flan hine ofsceotan wolde; ac seo geættrode flá wende ongean swilce mid windes blæde aðrawen, and þone ðe hi sceat þærrihte ofsloh.
His magas ða and nehgeburas wurdon þearle þurh ða dæde ablicgede, and heora nán ne dorste ðam fearre genealæcan. Hí ða heora biscop rǽdes befrunon, hwæt him be ðam to donne wære. Se biscop ða funde him to rǽde, þæt hí mid þreora daga fæstene, swutelunge þæs wundres æt Gode bædon. Þa on ðære ðriddan nihte þæs fæstenes æteowde se heah-engel Michahel hine sylfne þam biscope on gastlicere gesihðe, þus cweðende, "Wislice ge dydon, þæt ge to Gode sohton þæt þæt mannum digle wæs. Wite ðu gewislice, þæt se mann ðe mid his agenre flán ofscoten wæs, þæt hit is mid minum willan gedón. Ic eom Michahel se heah-engel Godes Ælmihtiges, and ic symle on his gesihðe wunige. Ic secge ðe, þæt ic ða stowe þe se fearr geealgode synderlice lufige, and ic wolde mid þære gebícnunge geswutelian þæt ic eom ðære stowe hyrde; and ealra ðæra tácna ðe ðær gelimpað, ic eom sceawere and gymend." And se heah-engel mid þisum wordum to heofonum gewát.
Se biscop rehte his gesihðe þam burhwarum, and hi ða syððan gewunelice þider sohton, and þone lifigendan God and his heah-engel Michahel geornlice bædon. Twá dura hí gesawon on ðære cyrcan, and wæs seo suþ duru sume dæle mare, fram ðære lagon stapas to ðam west-dæle; ac hí ne dorston þæt halige hús mid ingange geneosian, ac dæghwomlice geornlice æt ðære dura hí gebædon.
Þa on ðære ylcan tíde Neapolite, þe wæron ða-gyt on hæðenscipe wunigende, cwædon gefeoht togeanes þære burhware Sepontiniscre ceastre, þe þa halgan stowe wurðodon, and togeanes Beneuentanos. Hí ða, mid heora biscopes mynegungum gelærde, bædon þreora daga fæc, þæt hi binnon þam ðrim dagum mid fæstene þæs heah-engles Michaheles fultum bædon. Þa hæðenan eac swilce mid lacum and offrungum heora leasra goda gecneordlice múnde and gescyldnysse bædon.
Efne ða on ðære nihte þe þæt gefeoht on merigen toweard wæs, æteowde se heah-engel Michahel hine sylfne ðam biscope, and cwæð, þæt he heora bena gehyrde, and his fultum him behét, and het þæt hí ane tíd ofer undern hí getrymedon ongean heora fynd. Hí ða on merigen bliðe and orsorge, þurh ðæs engles behát, and mid truwan his fultumes, ferdon togeanes ðam hæðenum. Þa sona on anginne þæs gefeohtes wæs se múnt Garganus bifigende mid ormætre cwacunge, and micel liget fleah of ðære dúne swilce flán wið þæs hæðenan folces, and þæs múntes cnoll mid þeosterlicum genipum eal oferhangen wæs. Hwæt ða hæðenan ða forhtmode fleames cepton, and gelice hí wurdon mid þam fyrenum flanum ofscotene, gelice mid þæra cristenra wæpnum hindan ofsette, oðþæt hi heora burh Neapolim sámcuce gesohton. Soðlice ða ðe ða frecednyssa ætflugon, oncneowon þæt Godes engel ðam cristenum to fultume becom, and hí ðærrihte heora swuran Criste underþeoddon, and mid his geleafan gewæpnode wurdon. Witodlice þæs wæles wæs geteald six hund manna mid þam fyrenum flanum ofsceotene. Þa cristenan ða sigefæste mid micelre bylde and blisse hám gecyrdon, and ðam Ælmihtigan Gode and his heah-engle Michahele heora behát to ðam temple gebrohton. Þa gesawon hí ætforan ðære cyrcan norð-dura, on þam marmanstane, swilce mannes fótlæsta fæstlice on ðam stane geðyde, and hí ða undergeaton þæt se heah-engel Michahel þæt tácen his andwerdnysse geswutelian wolde. Hi ða sona ðær-ofer cyrcan arǽrdon and weofod, þam heah-engle to lofe, ðe him on þam stede fylstende stód.
Þa wearð micel twynung betwux ðære burhware be ðære cyrcan, hwæðer hí inn-eodon, oððe hí halgian sceoldon. Hwæt hí ða on þam east-dæle ðære stowe cyrcan arærdon, and þam apostole Petre to wurðmynte gehalgodon, and þær-binnan Sce Marian, and Iohanne ðam Fulluhtere weofod asetton. Þa æt nextan sende se biscop to ðam papan, and hine befrán, hú him embe þæs heah-engles getimbrunge to dónne wære. Se papa þisum ærende ðus geandwyrde, "Gif mannum alyfed is þæt hi ða cyrcan ðe se heah-engel sylf getimbrode halgian moton, þonne gebyrað seo halgung on ðam dæge þe hé eow sige forgeaf, þurh unnan ðæs Ælmihtigan. Gif ðonne hwæt elles þam heah-engle gelicige, axiað his willan on þam ylcan dæge." Þaða ðeos andswaru þam biscope gecydd wæs, þa bead hé his ceastergewarum þreora daga fæsten, and bǽdon þa Halgan Þrynnysse þæt him wurde geswutelod sum gewiss beácn embe heora twynunge. Se heah-engel ða Michahel, on ðære ðriddan nihte þæs fæstenes, cwæð to ðam biscope on swefne, "Nis eow nan neod þæt ge ða cyrcan halgion þe ic getimbrode. Ic sylf hi getimbrode and gehalgode. Ac gað eow into ðære cyrcan unforhtlice, and me ætstandendum geneosiað þa stowe æfter gewunan mid gebedum; and þu þær to-merigen mæssan gesing, and þæt folc æfter godcundum ðeawe to husle gange; and ic þonne geswutelige hú ic ða stowe ðurh me sylfne gehalgode."
Hi ða sona þæs on merigen ðider mid heora offrungum bliðe comon, and mid micelre ánrædnysse heora bena on ðam suþ-dæle inn-eodon. Efne ða hí gesawon an láng portic on ðam norð-dæle astreht for nean to ðam marmanstane þe se engel onstandende his fótlæste æteowde. On ðam east-dæle wæs gesewen micel cyrce to ðære hí stæpmælum astigon. Seo cyrce mid hire portice mihte fif hund manna eaðelice befón on hire rymette: and þær stód, gesett wið middan þæs suð-wages, arwurðe weofod, mid readum pælle gescrydd. Næs þæt hús æfter manna gewunan getimbrod, ac mid mislicum torrum gehwemmed, to gelicnysse sumes scræfes. Se hróf eac swylce hæfde mislice heahnysse: on sumere stowe hine man mihte mid heafde gerǽcan, on sumere mid handa earfoðlice. Ic gelyfe þæt se heah-engel mid þam geswutelode þæt he micele swiðor sohte and lufode þære heortan clænnysse þonne ðæra stána frætwunge. Þæs muntes cnoll wiðutan is sticmælum mid wuda oferwexen, and eft sticmælum mid grenum felda oferbræded.
Soðlice æfter ðære mæssan and ðam halgan husel-gange gecyrde gehwá mid micclum gefean to his agenum. Se biscop ða ðær Godes ðeowas gelogode, sangeras, and ræderas, and sacerdas, þæt hi dæghwomlice ðær Godes þenunge mid þæslicere endebyrdnysse gefyldon; and him ðær mynsterlic botl timbrian hét. Nis þeah-hwæðere nan mann to ðam dyrstig þæt hé on nihtlicere tide binnan ðære cyrcan cuman durre, ac on dǽgrede, þa Godes þeowas þær-binnan Godes lof singað. Of ðam hróf-stane on norþ-dæle þæs halgan weofodes yrnð dropmælum swiðe hluttor wæter, and wered, þæt gecigdon ða ðe on þære stowe wunodon, stillam, þæt is, dropa. Þær is ahangen sum glæsen fǽt mid sylfrenne racenteage, and þæs wynsuman wætan onfehð. Þæs folces gewuna is, þæt hí æfter þam halgan husel-gange stæpmælum to ðam fæte astigað, and þæs heofonlican wætan onbyriað. Se wæta is swiðe wynsum on swæcce, and swiðe hálwende on hrepunge. Witodlice forwel menige æfter langsumum fefere and mislicum mettrumnyssum, þurh ðises wætan þigene hrædlice heora hæle brucað. Eac swilce on oðrum gemete, ungerime untruman þær beoð oft and gelome gehælede, and menigfealde wundra þurh ðæs heah-engles mihte ðær beoð gefremode; and ðeah swiðost on þysum dæge, ðonne þæt folc of gehwilcum leodscipe þa stowe geneosiað, and þæs engles andwerdnyss mid sumum gemete ðær swiðost bið, þæt ðæs apostoles cwyde beo lichamlice gefylled, þæt þæt hé gastlice gecwæð: he cwæð, þæt "englas beoð to ðening-gastum fram Gode hider on worulde asende, þæt hi beon on fultume his gecorenum, þæt hi ðone ecan eðel onfón mid him."
EUANGELIUM.

⁠Accesserunt ad Iesum discipuli dicentes, Quis putas maior in regno cœlorum: et reliqua.
Þis dægþerlice godspell cwyð, þæt "Drihtnes leorning-cnihtas to him genealæhton, þus cweðende, La leof, hwá is fyrmest manna on heofenan rice? Se Hælend him ða to clypode sum gehwǽde cild:" et reliqua.
Hægmon trahtnað þis godspell, and segð, hú ðæs caseres tolleras axodon Petrus ðone apostol, ðaða hi geond ealne middangeard ðam casere toll gegaderodon; hi cwædon, "Wyle eower láreow Crist ænig toll syllan? Þa cwæð Petrus, þæt he wolde. Þa mid þam ðe Petrus wolde befrínan þone Hælend, þa forsceat se Hælend hine, ðe ealle ðing wát, þus cweðende, Hwæt ðincð þe, Petrus, æt hwam nimað eorðlice cynegas gafol oððe toll, æt heora gesiblingum, oþþe æt ælfremedum? Petrus cwæð, Æt ælfremedum. Se Hælend cwæð, Hwæt la synd heora siblingas frige? Þe lǽs ðe we hí æswicion, ga to ðære sǽ, and wurpe út ðinne angel, and þone fisc ðe hine hraðost forswelhð, geopena his muð, þonne fintst þu ðær-on ænne gyldenne wecg: nim ðone, and syle to tolle for me and for ðe."
Þa for ðam intingan þe hé cwæð, "Syle for me and for ðe," wendon þa apostolas þæt Petrus wære fyrmest, and axodon ða ðone Hælend, "Hwá wære fyrmest manna on heofonan rice?" Þa wolde se Hælend heora dwollican geþohtas mid soðre eadmodnysse gehælan, and cwæð, þæt hí ne mihton becuman to heofonan rice, buton hí wæron swa eadmode, and swa unscæððige swa þæt cild wæs ðe he him to clypode. Bilewite cild ne gewilnað oðra manna æhta, ne wlitiges wifes; þeah ðe hit beo gegremod, hit ne hylt langsume ungeþwærnysse to ðam ðe him derode, ne hit ne híwað mid wordum, þæt hit oðer ðence, and oðer sprece. Swa eac sceolon Godes folgeras, þæt synd þa cristenan, habban þa unscæððignysse on heora mode þe cild hæfð on ylde.
Se Hælend cwæð, "Soð ic eow secge, Ne becume ge to heofonan rice, buton ge beon awende, and gewordene swa swa lyttlingas." Ne bebead he his gingrum þæt hí on lichaman cild wæron, ac þæt hí heoldon bilewitra cildra unscæððignysse on heora þeawum. On sumere stowe he cwæð, þaða him man to bær cild to bletsigenne, and his gingran þæt bemændon, "Geðafiað þæt ðas cild to me cumon; swilcera is soðlice heofonan rice." Be ðisum manode se apostol Paulus his underðeoddan, and cwæð, "Ne beo ge cild on andgite, ac on yfelnyssum: beoð on andgite fulfremede." Se Hælend cwæð, "Swa hwá swa hine sylfne geeadmet, swa swa ðis cild, he bið fyrmest on heofonan rice." Uton habban ða soðan eadmodnysse on urum life, gif we willað habban ða healican geðincðe on Godes rice; swa swa se Hælend cwæð, "Ælc ðæra ðe hine onhefð bið geeadmet, and se ðe hine geeadmet, he bið aháfen." Se hæfð bilewites cildes unscæððignysse, þe him sylfum mislicað to ði þæt he Gode gelicige; and he bið swa micele wlitegra ætforan Godes gesihðe, swa he swiðor ætforan him sylfum eadmodra bið. "Se ðe underfehð ænne swilcne lyttling on minum naman, hé underfehð me sylfne." Eallum Godes ðearfum man sceall wel-dǽda þenian, ac ðeah swiðost þam eadmodum and liðum, þe mid heora lífes ðeawum Cristes bebodum geþwæriað; forðam him bið geðenod mid his ðearfena þenunge, and hé sylf bið underfangen on heora anfenge.
He cwæð eac on oðre stowe, "Se ðe wítegan underfehð, he hæfð wítegan mede; se ðe rihtwisne underfehð, he hæfð rihtwises mannes edlean." Þæt is, Se ðe witegan, oððe sumne rihtwisne Godes ðeow underfehð, and him for Godes lufon bigwiste foresceawað, þonne hæfð he swa micele mede his cystignysse æt Gode, swilce hé him sylf wítega wære, oþþe rihtwis Godes þeow. "Se ðe geǽswicað anum ðyssera lyttlinga, ðe on me gelyfað, selre him wære þæt him wære getiged án ormæte cwyrnstán to his swuran, and he swa wurde on deoppre sǽ besenced." Se ǽswicað oðrum þe hine on Godes dæle beswicð, þæt his sawul forloren beo. Se cwyrnstán þe tyrnð singallice, and nænne færeld ne ðurhtihð, getácnað woruld-lufe, ðe on gedwyldum hwyrftlað, and nænne stæpe on Godes wege ne gefæstnað. Be swylcum cwæð se witega, "Þa arleasan turniað on ymbhwyrfte." Se ðe genealæhð halgum háde on Godes gelaðunge, and siððan mid yfelre tihtinge oþþe mid leahterfullre drohtnunge oðrum yfele bysnað, and heora ingehyd towyrpð, þonne wære him selre þæt he on woruldlicere drohtnunge ana losode, þonne hé on halgum híwe oðre mid him þurh his ðwyrlican þeawas to forwyrde getuge.
"Wá middangearde for ǽswicungum." Middangeard is her gecweden þa ðe þisne ateorigendlican middangeard lufiað swiðor þonne þæt ece líf, and mid mislicum swicdomum hí sylfe and oðre forpærað. "Neod is þæt æswicunga cumon, ðeah-hwæðere wá ðam menn ðe hi ofcumað." Þeos woruld is swa mid gedwyldum afylled, þæt heo ne mæg beon butan ǽswicungum, and þeah wá ðam menn ðe oðerne æt his æhtum, oððe æt his feore beswicð, and ðam bið wyrs, þe mid yfelum tihtingum oþres mannes sawle to ecum forwyrdum beswicð. "Gif ðin hand oððe ðin fót þe ǽswicige, ceorf of þæt lim, and awurp fram ðe." Þis is gecweden æfter gastlicere getácnunge, na æfter lichamlicere gesetnysse. Ne bebead God nanum menn þæt he his lima awyrde. Seo hánd getácnað urne nydbehefan freond, þe us dæghwomlice mid weorce and fultume ure neode deð; ac ðeah, gif swilc freond us fram Godes wege gewémð, þonne bið us selre þæt we his flæsclican lufe fram ús aceorfon, and mid twǽminge awurpon, þonne we, þurh his yfelan tihtinge, samod mid him on ece forwyrd befeallon. Ealswa is be ðam fét and be ðam eagan. Gif hwilc sibling þe bið swa deorwurðe swa ðin eage, and oðer swa behefe swa ðin hand, and sum swa geðensum swilce ðin agen fót, gif hi ðonne þe þwyrlice tihtað to ðinre sawle forwyrde, þonne bið þe selre þæt þu heora geðeodrædene forbúge, þonne hi ðe forð mid him to ðam ecan forwyrde gelædon. "Behealdað þæt ge ne forseon ænne of þysum lytlingum." Se ðe bepæhð ænne Godes þeowena, he geǽbiligð ðone Hlaford, swa swa he sylf þurh his witegan cwæð, "Se ðe eow hrepað, hit bið me swa egle swilce hé hreppe mines eagan séo."
"Ic secge eow þæt heora englas symle geseoð mines Fæder ansyne seðe on heofonum is." Mid þisum wordum is geswutelod þæt ælcum geleaffullum men is engel to hyrde geset, þe hine wið deofles syrwunge gescylt, and on halgum mægnum gefultumað, swa swa se sealm-scóp be gehwilcum rihtwisum cwæð, "God bebead his englum be ðe, þæt hi ðe healdon, and on heora handum hebban, þelǽs ðe ðu æt stane þinne fót ætspurne." Micel wurðscipe is cristenra manna, þæt gehwilc hæbbe fram his acennednysse him betæhtne engel to hyrdrædene, swa swa be ðam apostole Petre awriten is, þaða se engel hine of ðam cwearterne gelædde, and he to his geferum becom, and cnucigende inganges bæd. Þa cwædon þa geleaffullan, "Nis hit na Petrus þæt ðær cnucað, ac is his engel." Þa englas soðlice ðe God gesette to hyrdum his gecorenum, hí ne gewitað næfre fram his andweardnysse; forðan ðe God is æghwær, and swa hwider swa ða englas fleoð, æfre hí beoð binnan his andwerdnysse, and his wuldres brucað. Hi bodiað ure weorc and gebedu þam Ælmihtigan, þeah ðe him nán ðing digle ne sy, swa swa se heah-engel Raphahel cwæð to ðam Godes menn, Tobían, "Þaða ge eow gebædon, ic offrode eower gebedu ætforan Gode."
Seo Ealde Æ ús sægð, þæt heah-englas sind gesette ofer gehwilce leodscipas, þæt hi ðæs folces gymon, ofer ða oðre englas, swa swa Moyses, on ðære fiftan béc ðære Ealdan Æ, þysum wordum geswutelode, "Þaða se healica God todælde and tostencte Adames ofspring, þa sette he ðeoda gemæru æfter getele his engla." Þisum andgite geþwærlæcð se witega Danihel on his witegunge. Sum Godes engel spræc to Danihele embe ðone heah-engel þe Perscisce ðeode bewiste, and cwæð, "Me com to se heah-engel, Greciscre þeode ealdor, and nis heora nán mín gefylsta, buton Michahel, Ebreisces folces ealdor. Efne nú Michahel, án ðæra fyrmestra ealdra, com me to fultume, and ic wunode ðær wið þone cyning Persciscre ðeode." Mid þisum wordum is geswutelod hú micele care ða heah-englas habbað heora ealdordomes ofer mancynn, ðaða he cwæð, þæt Michahel him come to fultume.
Is nu geleaflic þæt se heah-engel Michahel hæbbe gymene cristenra manna, seðe wæs ðæs Ebreiscan folces ealdor, þa hwile ðe hí on God belyfdon; and þæt he geswutelode, þaða he him sylfum cyrcan getimbrode betwux geleaffulre ðeode, on ðam munte Gargano, swa swa we hwene ǽr ræddon. Þæt is gedón be Godes fadunge, þæt se mǽra heofonlica engel beo singallice cristenra manna gefylsta on eorðan, and þingere on heofonum to ðam Ælmihtigan Gode, seðe leofað and rixað á on ecnysse. Amen.
DOMINICA XXI. POST PENTECOSTEN.

⁠Loquebatur Iesus cum discipulis suis in parabolis, dicens: et reliqua.
"Drihten wæs sprecende on sumere tide to his apostolum mid bigspellum, þus cweðende, Heofonan rice is gelíc sumum cyninge þe worhte his suna gyfte. Þa sende he his bydelas to gelaðigenne his underðeoddan:" et reliqua.
We folgiað þæs papan Gregories trahtnunge on þyssere rædinge.
Mine gebroðra þa leofostan, gelomlice ic eow sæde, þæt gehwær on halgum godspelle þeos andwerde gelaðung is geháten heofenan rice. Witodlice rihtwisra manna gegaderung is gecweden heofonan rice. God cwæð þurh his witegan, "Heofon is min setl." Paulus se Apostol cwæð, þæt "Crist is Godes Miht and Godes Wisdom." Swutelice we magon understandan þæt gehwilces rihtwises mannes sawul is heofon, þonne Crist is Godes Wisdom, and rihtwises mannes sawul is þæs wisdomes setl, and seo heofen is his setl. Be þisum cwæð se sealm-scóp, "Heofonas cyðað Godes wuldor." Godes bydelas he het heofonas. Eornostlice haligra manna gelaðung is heofonan rice, forðan ðe heora heortan ne beoð begripene on eorðlicum gewilnungum, ac hí geomriað to ðam upplican; and God nu iu rixað on him, swa swa on heofenlicum wunungum.
Se cyning ðe worhte his suna gifta is God Fæder, þe ða halgan gelaðunge geðeodde his Bearne þurh geryno his flæsclicnysse. Seo halige gelaðung is Cristes bryd, þurh ða hé gestrynð dæghwomlice gastlice bearn, and heo is ealra cristenra manna modor, and ðeah-hwæðere ungewemmed mæden. Þurh geleafan and fulluht we beoð Gode gestrynde, and him to gastlicum bearnum gewiscede, þurh Cristes menniscnysse, and þurh gife þæs Halgan Gastes.
God sende his ærendracan, þæt hé gehwilce to ðisum giftum gelaðode. Æne hé sende and eft; forðan ðe hé sende his witegan, þe cyddon his Suna menniscnysse towearde, and he sende eft siððan his apostolas, þe cyddon his to-cyme gefremmedne, swa swa ða witegan hit ǽr gewitegodon. Þaða hí noldon cuman to ðam giftum, ða sende hé eft, þus cweðende, "Secgað ðam gelaðodum, Efne, ic gegearcode mine gód, ic ofslóh mine fearras, and mine gemæstan fugelas, and ealle mine ðing ic gearcode: cumað to þam giftum."
Þa fearras getácniað ða heah-fæderas ðære ealdan ǽ, þe moston ða, be leafe ðære ealdan ǽ, on fearres wisan, heora fynd ofslean. Hit is þus awriten on þære ealdan ǽ, "Lufa ðinne freond, and hata ðinne feond." Þus wæs alyfed þam ealdum mannum, þæt hí moston Godes wiðerwinnan and heora agene fynd mid stranglicere mihte ofsittan, and mid wæpne acwellan. Ac se ylca God, þe þas leafe sealde þurh Moyses gesetnysse ǽr his to-cyme, se ylca eft, ðaða he þurh menniscnysse to middangearde com, awende ðone cwyde, þus cweðende, "Ic bebeode eow, Lufiað eowre fynd, and doþ tela þam ðe eow hátiað, and gebiddað for eowre ehteras, þæt ge beon bearn þæs Heofonlican Fæder, seðe lǽt his sunnan scinan ofer góde and yfele, and he sylð rén-scuras and wæstmas rihtwisum and unrihtwisum." Hwæt getácniað þa fearras buton fæderas ðære ealdan ǽ? Hwæt wæron hí, buton fearra gelican, þaða hí, mid leafe þære ealdan ǽ, heora fynd mid horne lichamlicere mihte potedon?
Þa gemǽstan fugelas getácniað þa halgan láreowas þære Níwan Gecyðnysse. Þa sind gemæste mid gife þæs Halgan Gastes to ðam swiðe, þæt hí wilniað þæs upplican færeldes mid fyðerum gastlicere drohtnunge. Hwæt is þæt man besette his geðanc on nyðerlicum þingum, buton swilce modes hlænnys? Se ðe mid fódan þære upplican lufe bið gefylled, he bið swilce he sy mid rumlicum mettum gemæst. Mid þyssere fætnysse wolde se sealm-wyrhta beon gemæst, ðaða hé cwæð, "Beo min sawul gefylled swa swa mid rysle and mid ungele."
Hwæt is, "Mine fearras sind ofslagene, and mine gemæstan fugelas," buton swilce he cwæde, 'Behealdað ðæra ealdfædera drohtnunga, and understandað þæra wítegena gyddunge, and þæra apostola bodunge embe mines Bearnes menniscnysse, and cumað to ðam giftum'? Þæt is, 'Cumað mid geleafan, and geðeodað eow to ðære halgan gelaðunge, ðe is his bryd and eower modor.'
"Hí hit forgymeleasodon, and ferdon, sume to heora tunum, sume to heora ceape." Se færð to his tune and forsihð Godes gearcunge, seðe ungemetlice eorðlice teolunge begæð to ðan swiðe, þæt he his Godes dǽl forgymeleasað. Se færð embe his mangunge, seðe mid gytsunge woruldlicra gestreona cepð swiðor þonne ðæs ecan lifes welan. Eornostlice þonne hí sume mid eorðlicum teolungum ungefohlice hí gebysgiað, and sume mid woruldlicum hordum, þonne ne magon hí for ðære bysga smeagan embe þæs Hælendes menniscnysse; and eac him bið swiðe héfigtyme geðuht, þæt hí heora þeawas be his regole geemnetton. Sume eac beoð swa ðwyrlice gemódode, þæt hí ne magon Godes bodunge gehyran, ac mid ehtnysse Godes bydelas geswencað, swa swa þæt godspel her bæftan cwæð, "Sume hí gelæhton þa bydelas, and mid teonan gewæhton, and ofslogon. Ac se cyning, ðaða he þis geaxode, sende his here to, and þa manslagan fordyde, and heora burh forbærnde."
Þa manslagan he fordyde, forðan ðe hé ða arleasan ehteras hreowlice acwealde, swa swa we gehwǽr on martyra þrowungum rædað. Nero, se wælhreowa casere, [hét ahón Petrum, and Paulum beheafdian, ac he wearð færlice of his rice aflymed, and hine wulfas totæron. Herodes beheafdode þone apostol Iacob, and Petrum gebrohte on cwearterne; ac God hine ahredde of his hæftnede, and þaða se cyning smeade hú he of ðam cwearterne come, þa æfter þan him com to Godes engel, and hine to deaðe gesloh. Astriges, se Indisca cyning, þe Bartholomeum ofsloh, awedde, and on þam wodan dreame gewát. Ealswa Egeas, þe Andream ahencg, þærrihte on wodan dreame geendode. Langsum bið to gereccenne ealra þæra arleasra ehtera geendunga, hú gramlice se Ælmihtiga God his halgena þrowunga on him gewræc. Ðæt godspel cwyð, þæt he heora burh forbærnde, forþan ðe hi beoð ægðer ge mid sawle ge mid lichaman on ecere susle forbærnde. "He sende his here tó," forþan ðe he þurh his englas þa mánfullan fordeð. Hwæt sind þæra engla werod buton here þæs Heofonlican Cyninges? He is geháten Dominus Sabaoð, þæt is 'Heres Hlaford,' oððe 'Weroda Drihten.'
Se cyning cwæð ða to his þegnum, "Ðas gyfta sind gearowe, ac þa ðe ic þærtó gelaðode næron his wyrðe. Farað nu to wega utscytum, and swa hwylce swa ge gemetað, laþiað to þam gyftum." Wegas sind mislice manna dæda. Utscytas þæra wega sind ateorung woruldlicera weorca; and þa for wel oft becumað to Gode, þe on eorðlicum weorcum hwonlice speowð. Hwæt ða ðæs cyninges ærendracan ferdon geond wegas, gadrigende ealle þa ðe hi gemetton, ægðer ge yfele ge gode, and gesetton þa gifta endemes. On þyssere andwerdan gelaðunge sind gemengde yfele and gode, swa swa clæne corn mid fulum coccele: ac on ende þyssere worulde se soða Dema hæt his englas gadrian þone coccel byrþenmælum, and awurpan into ðam unadwæscendlicum fyre. Byrþenmælum hi gadriað þa synfullan fram þam rihtwisum: þonne ða manslagan beoð togædere getigede innon þam hellicum fyre, and sceaþan mid sceaþum, gytseras mid gytserum, forliras mid forlirum; and swa gehwylce mánfulle geferan on þam ecum tintregum samod gewriþene cwylmiað; and se clæna hwæte bið gebroht on Godes berne: þæt is, þæt ða rihtwisan beoð gebrohte to þam ecan life, þær ne cymð storm ne nan unweder þæt ðam corne derie. Ðonne ne beoð þa godan nahwar buton on heofenum, and þa yfelan nahwar buton on helle.
Mine gebroþra, gif ge góde sind, þonne sceole ge emlice wiþercorenra manna yfelnysse forberan, swa lange swa ge on þisum andweardan life wuniað. Ne bið se gód seþe yfelne forberan nele. Be þisum cwæð Godes stemn to þam witegan Ezechiel, "Ðu mannes bearn, ungeleaffulle and yfel tihtende sind mid þe, and þu wunast mid þam wyrstan wyrmcynne." Eft Paulus se Apostol geleaffulra manna líf herode and getrymde, þus tihtende, "Gewuniað betwux þwyrum mancynne: scinað betwux þam swa swa steorran, lífes word healdende."
"Se cyning eode inn, and gesceawode þa gebeoras, þa geseah he þær ænne mann þe næs gescryd mid gyftlicum reafe." Þæt giftlice reaf getácnað þa soðan lufe Godes and manna. Þa lufe ure Scyppend us geswutelode þurh hine sylfne, þaða he gemedemode þæt he us fram þam ecan deaþe mid his deorwurþan blode alysde, swa swa Iohannes se Godspellere cwæð, "Swa swiþe lufode God þysne middangeard, þæt he his áncennedan Sunu sealde for us." Se Godes Sunu, þe ðurh lufe to mannum becom, gebicnode on þam godspelle þæt ðæt giftlice reaf getácnode,—þa soðan lufe. Ælc þæra þe mid geleafan and fulluhte to Gode gebihð, he cymð to þam gyftum; ac he ne cymð na mid gyftlicum reafe, gif he þa soþan lufe ne hylt. Witodlice ge geseoð þæt gehwam sceamað, gif he gelaðod bið to woruldlicum gyftum, þæt he wáclice gescryd cume to þære scortan blisse; ac micele mare sceamu bið þam ðe mid horium reafe cymð to Godes gyftum, þæt he for his fulum gyrelan fram þære ecan blisse ascofen beo into ecum þeostrum. Swa swa reaf wlitegað þone man lichamlice, swa eac seo soðe lufu wlitegað ure sawle mid gastlicere fægernysse. Ðeah se mann hæbbe fullne geleafan, and ælmessan wyrce, and fela to gode gedo, eal him bið ydel, swa hwæt swa he deð, buton he hæbbe soþe lufe to Gode and to eallum cristenum mannum. Seo is soð lufu, þæt gehwá his freond lufie on gode, and his feond for gode. Dæghwamlice gæð se Heofonlica Cyning into þam gyftum, þæt is, into his gelaðunge, and sceawað hwæðer we beón mid þam gyftlicum reafe innan gescrydde; and swa hwylcne swa he gemet butan soþre lufe, ðæne he befrinð mid graman, þus cweðende, "Þu freond, humeta dorstest ðu gán to minre gearcunge buton gyftlicum reafe?" "Freond" he hine het, and þeah awearp fram his gebeorum. Freond he wæs ðurh geleafan, and wiþercora þurh weorc. He þærrihte adumbode, forþan þe æt Godes dome ne bið nán beladung ne wiþertalu; ac se Dema þe wiðutan þreað, is gewita his ingehides wiðinnan. Ðeah ðe hwá þa soþan lufe gyt fulfremedlice næbbe, ne sceal he ðeah his sylfes geortruwian, forðan ðe se witega be swylcum cwæð to Gode, "Min Drihten, þine eagan gesawon mine unfulfremednysse, and on þinre béc ealle] sind awritene."
Se cyning cwæð to his ðegnum, "Bindað þone misscryddan hándum and fótum, and wurpað into ðam yttrum þeostrum, þær bið wóp and toða gebitt." Þa hánda and þa fét þe nú ne beoð gebundene mid Godes ege fram þwyrlicum weorcum, hi beoð þonne þurh strecnysse Godes domes fæste gewriðene. Þa fét ðe nellað untrumne geneosian, and þa hánda þe nán ðing þearfum ne syllað, þa beoð þonne mid wite gebundene; forðan þe hí synd nú sylfwilles fram gódum weorcum gewriðene. Se misscrydda wæs aworpen on ða yttran þeostru. Þa inran þeostru sind þære heortan blindnys. Þa yttran þeostru is seo swearte niht þære ecan geniðerunge. Se fordémda þonne þrowað on þam yttrum þeostrum neadunge, forðan ðe he nú sylfwilles his líf adrihð on blindnysse his heortan, and næfð nán gemynd þæs soðan leohtes, þæt is, Crist, þe be him sylfum cwæð, "Ic eom middangeardes leoht; se ðe me fyligð, ne gǽð he on þeostrum, ac he hæfð lifes leoht." On ðam yttrum þeostrum bið wóp and toða gebit. Þær wepað ða eagan on ðam hellican lige, þe nú ðurh unalyfedlice gewilnunga goretende hwearftliað; and þa téð, þe nú on ofer-æte blissiað, sceolon þær cearcian on þam unasecgendlicum pinungum, þe Godes wiðerwinnum gegearcod is. Þa eagan soðlice for swiðlicum smice tyrað, and þa téð for micclum cyle cwaciað; forðan ðe ða wiðercoran unacumendlice hætu þrowiað, and unasecgendlicne cyle. Witodlice þæt hellice fyr hæfð unasecgendlice hǽtan and nán leoht, ac écelice byrnð on sweartum ðeostrum.
Gif hwam twynige be æriste, þonne mæg hé understandan on þisum godspelle, þæt þær bið soð ærist þær ðær beoð eagan and téð. Eagan sind flæscene, and téð bænene; forðan þe we sceolon, wylle we nelle we, arisan on ende þyssere worulde mid flæsce and mid bane, and onfón edlean ealra ura dæda, oððe wununge mid Gode for gódum geearnungum, oþþe helle-wite mid deofle for mándædum. Be þisum cwæð se eadiga Iob, "Ic gelyfe þæt min Alysend leofað, and ic sceal on þam endenextan dæge of eorðan arisan, and eft ic beo mid minum felle befangen, and on minum flæsce ic geseo God, ic sylf, and na oðer." Þæt is, na oðer hiw þurh me, ac ic sylf hine geseo.
Þises godspelles geendung is swiðe egefull: "Fela sind gecígede and feawa gecorene." Efne nu ure ealra stemn clypað Crist, ac ure ealra líf ne clypað; forðan ðe manega wiðcweðað on heora ðeawum þæt þæt hí mid heora stemne geandettað. Sume menn habbað gód anginn sume hwile, ac hí geendiað on yfele. Sume habbað yfel anginn, and wel geendiað þurh soðe dǽdbote. Sume onginnað wel, and bet geendiað. Nu sceal gehwá hine sylfne micclum ondrædan, þeah þe hé góde drohtnunge hæbbe, and nateshwon be him sylfum gedyrstlæcan; forðan þe hé nát hwæðer hé wurðe is into þam ecan rice. Ne he ne sceal be oðrum geortruwian, þeah ðe he on leahtras befealle; forðan ðe he nát þa menigfealdan welan Godes mildheortnysse.
Cwyð nu Scs Gregorius, þæt sum broðor gecyrde to anum mynstre þe he sylf gestaðelode, and æfter regollicere fándunge munuchád underfeng. Þam filigde sum flæsclic broðor to mynstre, na for gecnyrdnysse góddre drohtnunge, ac for flæsclicere lufe. Se gastlica broðor eallum þam mynster-munecum þearle ðurh góde drohtnunge gelicode; and his flæsclica broðor micclum his lifes ðeawum mid þwyrnysse wiðcwæð. He leofode on mynstre for neode swiðor þonne for beterunge. He wæs gegaf spræce, and þwyr on dǽdum; wel besewen on reafe, and yfele on ðeawum. He nahte geðyld, gif hine hwá to góddre drohtnunge tihte. Wearð ða his líf swiðe héfigtyme ðam gebroðrum, ac hi hit emlice forbæron for his broðer gódnysse. He ne mihte nán ðing to gode gedón, ne he nolde nán gód gehyran. Þa wearð hé færlice mid sumere coðe gestanden, and to deaðe gebroht. Þaða hé to forðsiðe aháfen wæs, ða comon þa gebroðra to ði þæt hí his sawle becwædon. He læg acealdod on nyþeweardum limum: on ðam breoste anum orðode ða-gyt se gast. Þa gebroðra ða swa micel geornfullicor for hine gebædon, swa micclum swa hí gesawon þæt he hrædlice gewítan sceolde. He ða færlice hrymde, þus cweðende, "Gewitað fram me. Efne her is cumen an draca þe me sceal forswelgan, ac he ne mæg for eower andwerdnysse. Min heafod he hæfð mid his ceaflum befangen. Rymað him, þæt he me léng ne swence. Gif ic þisum dracan to forswelgenne geseald eom, hwí sceal ic elcunge þrowian for eowerum oferstealle?"
Þa gebroðra him cwædon to, "Hwí sprecst þu mid swa micelre orwennysse? Mearca ðe sylfne mid tácne þære halgan róde." He andwyrde be his mihte, "Ic wolde lustbære mid tácne þære halgan róde me bletsian, ac ic næbbe ða mihte, forðan ðe se draca me þearle ofþryhð." Hwæt ða munecas ða hí astrehton mid wópe to eorðan, and ongunnon geornlicor for his hreddinge þone Wealdendan God biddan. Efne ða færlice awyrpte se adliga cniht, and mid blissigendre stemne cwæð, "Ic þancige Gode: efne nu se draca, þe me forswelgan wolde, is aflíged for eowerum benum. He is fram me ascofen, and standan ne mihte ongean eowre þingunge. Beoð nu mine ðingeras, biddende for minum synnum; forðan ðe ic eom gearo to gecyrrenne to munuclicere drohtnunge, and woruldlice ðeawas ealle forlætan." His cealdan limu þa ge-edcucodon, and he mid ealre heortan to Gode gecyrde, and mid langsumum broce on his gecyrrednysse wearð gerihtlæced, and æt nextan on þære ylcan untrumnysse gewát; ac he ne geseah þone dracan on his forðsiðe, forðan ðe he hine oferswiðde mid gecyrrednysse his heortan.
Ne sceole we beon ormode, þeah ðe on þyssere andweardan gelaðunge fela syndon yfele and feawa góde; forðan ðe Noes arc on yþum ðæs micclan flodes hæfde getácnunge þyssere gelaðunge, and hé wæs on nyðeweardan wíd, and on ufeweardan nearo. On ðære nyðemystan bytminge wunodon þa reðan deor and creopende wurmas. On oþre fleringe wunodon fugelas and clæne nytenu. On þære ðriddan fleringe wunode Noe mid his wife, and his ðry suna mid heora þrim wifum. On ðære bytminge wæs se arc rúm, þær ða reðan deor wunedon, and wiðufan genyrwed, þær ðæra manna wunung wæs; forðan ðe seo halige gelaðung on flæsclicum mannum is swiðe brád, and on gastlicum nearo. Heo tosprǽt hire bosm þær ðær þa reðan wuniað on nytenlicum ðeawum, and heo is genyrwed on þone ende þe þa gesceadwisan wuniað, on gastlicum ðeawum drohtnigende; forðan swa hí haligran beoð on þyssere andwerdan gelaðunge, swa heora læs bið. Micele ma is þæra manna þe lybbað be agenum lustum, ðonne þæra sy þe heora lifes ðeawas æfter Godes bebodum gerihtlæcað: þeah-hwæðere symle bið haligra manna getel geeacnod þurh arleasra manna wanunge. Nis þæt getel Godes gecorenra lytel, swa swa Crist on oðre stowe cwæð, "Manega cumað fram east-dæle and fram west-dæle, and sittað mid þam heahfædere Abraháme, and Isaace, and Iacobe on heofonan rice." Eft, se sealm-wyrhta be Godes gecorenum cwæð, "Ic hí getealde, and heora getel is mare ðonne sand-ceosol." On ðisum andweardan life sind þa gecorenan feawa geðuhte ongean getel þæra wiðercorenra, ac þonne hí to ðam ecan life gegaderode beoð, heora tel bið swa menigfeald, þæt hit oferstihð, be ðæs witegan cwyde, sand-ceosles gerím.
Lǽd us, Ælmihtig God, to getele ðinra gecorenra halgena, inn to þære ecan blisse ðines rices, þe þu gearcodest fram frymðe middangeardes þe lufigendum, þu ðe leofast and rixast mid þam Ecan Fæder and Halgum Gaste on ealra worulda woruld. Amen.
KL. NOUEMB.

NATALE OMNIUM SANCTORUM.

Halige láreowas ræddon þæt seo geleaffulle gelaðung þisne dæg Eallum Halgum to wurþmynte mærsige, and arwurðlice freolsige; forðan ðe hí ne mihton heora ælcum synderlice freolstide gesettan, ne nánum menn on andweardum life nis heora eallra nama cuð, swa swa Iohannes se Godspellere on his gastlican gesihðe awrát, þus cweðende, "Ic geseah swa micele menigu, swa nán man geryman ne mæg, of eallum ðeodum and of ælcere mægðe, standende ætforan Godes þrym-setle, ealle mid hwitum gyrlum gescrydde, healdende palm-twigu on heora handum, and sungon mid hluddre stemne, Sy hǽlu urum Gode þe sitt ofer his þrym-setle. And ealle englas stodon on ymbhwyrfte his ðrym-setles, and aluton to Gode, þus cweðende, Sy urum Gode bletsung and beorhtnys, wisdom and þancung, wurðmynt and strengð, on ealra worulda woruld. Amen."
Godes halgan sind englas and menn. Englas sind gastas butan lichaman. Þa gesceop se Ælmihtiga Wealdend on micelre fægernysse, him sylfum to lofe, and to wuldre and wurðmynte his mægenþrymme on ecnysse. Be þam we forhtiað fela to sprecenne, forðan ðe Gode anum is to gewitenne hú heora ungesewenlice gecynd, butan ælcere besmitennysse oþþe wanunge, on écere hluttornysse þurhwunað. Þeah-hwæðere we oncnáwað on halgum gewritum, þæt nigon engla werod sind wunigende on heofonlicum þrymme, þe næfre náne synne ne gefremedon. Þæt teoðe werod þurh modignesse losode, and to awyrgedum gastum behwyrfede wurdon, and ascofene of heofonlicere myrhðe inn to hellicere susle.
Soðlice sume ðæra haligra gasta, þe mid heora Scyppende þurhwunodon, to us asende cumað, and towearde ðing cyðað. Sume hí wyrcað, be Godes dihte, tácna and gelomlice wundra on middangearde. Sume hí synd ealdras gesette þam oðrum englum, to gefyllenne þa godcundlican gerynu. Þurh sume gesett God and toscæt his domas. Sume hí sind swa micclum to Gode geðeodde, þæt náne oðre him betwynan ne synd, and hí ðonne on swa micclan maran lufe byrnende beoð, swa micclum swa hí Godes beorhtnysse scearplicor sceawiað. Nu is þes dæg þisum englum arwurðlice gehalgod, and eac þam halgum mannum, þe þurh miccle geðincða fram frymðe middangeardes Gode geþugon. Of þisum wæron ǽrest heahfæderas, eawfæste and wuldorfulle weras on heora life, witegena fæderas, þæra gemynd ne bið forgiten, and heora nama þurhwunað on ecnysse; forðan ðe hi wæron Gode gecweme þurh geleafan, and rihtwisnysse, and gehyrsumnysse. Þisum fyligð þæra witegena gecorennys: hí wæron Godes gesprecan, and þam he æteowde his digelnysse, and hi onlihte mid gife þæs Halgan Gastes, swa þæt hi wiston þa towerdan ðing, and mid witigendlicere gyddunge bododon. Witodlice þa gecorenan witegan mid manegum tácnum and forebícnungum on heora life scinende wæron. Hi gehældon manna untrumnysse, and deaddra manna líc to life arærdon. Hí eac for folces þwyrnysse heofonan scuras oftugon, and eft miltsigende getiþodon. Hi heofodon folces synna, and heora wrace on him sylfum forscytton. Cristes menniscnysse, and his ðrowunge, and ærist, and upstige, and ðone micclan dóm, þurh ðone Halgan Gast gelærede, hí witegodon.
On ðære Nywan Gecyðnysse forðstóp Iohannes se Fulluhtere, seðe mid witegunge Cristes to-cyme bodode, and eac mid his fingre hine gebícnode. "Betwux wifa bearnum ne arás nán mærra mann þonne is Iohannes se Fulluhtere." Þisum Godes cempan geþwærlæcð þæt twelffealde getel Cristes apostola, þe he sylf geceas him to leorning-cnihtum, and hi mid rihtum geleafan and soðre láre geteah, and eallum ðeodum to láreowum gesette, swa þæt se swég heora bodunge ferde geond ealle eorðan, and heora word becomon to gemærum ealles ymbhwyrftes. To ðisum twelf apostolum cwæð se Ælmihtiga Hælend, "Ge sind middangeardes leoht: scine eower leoht swa ætforan mannum, þæt hi geseon eowre gódan weorc, and wuldrian eowerne Fæder þe on heofonum is. Ge sind mine frynd, and ic cyðe eow swa hwæt swa ic æt minum Fæder gehyrde." Eornostlice Drihten forgeaf þa mihte his twelf apostolum, þæt hi ða ylcan wundra worhton þe hé sylf on middangearde gefremode. And swa hwæt swa hí bindað ofer eorðan, þæt bið on heofonum gebunden; and swa hwæt swa hí unbindað ofer eorðan, þæt bið unbunden on heofonum. Eac he him behet mid soðfæstum beháte, þæt hí on ðam micclum dome ofer twelf dóm-setl sittende beoð, to démenne eallum mannum þe æfre on lichaman líf underfengon.
Æfter þam apostolican werode we wurðiað þone gefæstan heap Godes cyðera, þe ðurh mislice tintrega Cristes ðrowunge werlice geefenlæhton, and ðurh martyrdom þæt upplice rice geferdon. Sume hi wæron mid wæpnum ofslagene, sume on líge forswælede, oðre mid swipum ofbeatene, oþre mid stengum þurhðyde, sume on héngene gecwylmede, sume on widdre sǽ besencte, oðre cuce behylde, oðre mid ísenum clawum totorene, sume mid stánum ofhrorene, sume mid winterlicum cyle geswencte, sume mid hungre gecwylmede, sume handum and fotum forcorfene, folce to wæfersyne, for geleafan and halgum naman Hælendes Cristes. Þas sind þa sigefæstan Godes frynd, þe ðæra forscyldgodra ealdormanna hæsa forsawon, and nu hí sind gewuldor-beagode midsige heora þrowunga on écere myrhðe. Hi mihton beon lichamlice acwealde, ac hi ne mihton fram Gode þurh náne tintregunga beon gebígede. Heora hiht wæs mid undeadlicnysse afylled, þeah ðe hí ætforan mannum getintregode wæron. Hí wæron sceortlice gedrehte, and langlice gefrefrode; forðan ðe God heora afándode swa swa gold on ófne, and he afunde hi him wyrðe, and swa swa halige offrunga, hi underfeng to his heofonlican rice.
Æfter ablunnenre ehtnysse reðra cynega and ealdormanna, on siblicere drohtnunge Godes gelaðunge, wæron halige sacerdas Gode ðeónde, þa mid soðre láre and mid halgum gebysnungum folces menn to Gode symle gebígdon. Heora mód wæs hluttor, and mid clænnysse afylled, and hi mid clænum handum Gode Ælmihtigum æt his weofode ðenodon, mærsigende þa halgan gerynu Cristes lichaman and his blodes. Eac hí offrodon hí sylfe Gode líflice onsægednysse butan womme, oþþe gemencgednysse þwyrlices weorces. Hi befæston Godes láre heora underþeoddum, to unateorigendlicum gafele, and heora mód mid þreatunge, and bene, and micelre gymene to lifes wege gebígdon, and for nánum woruldlicum ege Godes riht ne forsuwodon; and ðeah ðe hí swurdes ecge ne gefreddon, þeah ðurh heora lífes geearnunga hí ne beoð martyrdomes bedælede, forðan þe martyrdom bið gefremmed na on blodes gyte anum, ac eac swylce on synna forhæfednysse, and on bíggenge Godes beboda.
Þysum fyligð ancersetlena drohtnung, and synderlic ingehyd. Þa on westenum wunigende, woruldlice éstas and gælsan mid strecum mode and stiðum life fortrædon. Hi forflugon woruld-manna gesihðe and herunge, and on wáclicum screafum oððe hulcum lutigende, deorum geferlæhte, to engelicum spræcum gewunode, on micclum wundrum scínende wæron. Blindum hí forgeafon gesihðe, healtum færeld, deafum hlyst, dumbum spræce. Deoflu hí oferswyðdon and afligdon, and ða deadan þurh Godes mihte arærdon. Seo bóc þe is geháten Uitae Patrum sprecð menigfealdlice embe þyssera ancersetlena, and eac gemænelicra muneca drohtnunge, and cwyð, þæt heora wæs fela ðusenda gehwær on westenum and on mynstrum wundorlice drohtnigende, ac swa-þeah swyðost on Egypta-lande. Sume hí leofodon be ófete and wyrtum, sume be agenum geswince, sumum ðenodon englas, sumum fugelas, oðþæt englas eft on eaðelicum forðsiðe hí to Gode feredon.
Eala ðu, eadige Godes cennestre, symle mæden Maria, tempel ðæs Halgan Gastes, mæden ǽr geeacnunge, mæden on geeacnunge, mæden æfter geeacnunge, micel is ðin mærð on ðisum freols-dæge betwux þam foresædum halgum; forðan ðe ðurh þine clænan cenninge him eallum becom halignyss and ða heofonlican geðincðu. We sprecað be ðære heofonlican cwene endebyrdlice æfter wífháde, þeah-hwæðere eal seo geleaffulle gelaðung getreowfullice be hire singð, þæt heo is geuferod and aháfen ofer engla werod to þam wuldorfullan heahsetle. Nis be nanum oðrum halgan gecweden, þæt heora ænig ofer engla werod aháfen sy, buton be Marian ánre. Heo æteowde mid hire gebysnungum þæt heofonlice líf on eorðan, forðan þe mægðhád is ealra mægna cwén and gefera heofonlicra engla. Ðyses mædenes gebysnungum and fótswaðum fyligde ungerím heap mægðhádes manna on clænnysse þurhwunigende, forlætenum giftum, to ðam heofonlicum brydguman Criste geþeodende mid ánrædum mode, and haligre drohtnunge, and sidefullum gyrlan, to þan swiðe, þæt heora for wel menige for mæigðháde martyrdom geðrowodon, and swa mid twyfealdum sige to heofonlicum eardung-stowum wuldorfulle becomon.
Eallum ðisum foresædum halgum, þæt is, englum and Godes gecorenum mannum, is þyses dæges wurðmynt gemærsod on geleaffulre gelaðunge, him to wurðmynte and us to fultume, þæt we ðurh heora þingrædene him geferlæhte beon moton. Þæs ús getiðige se mildheorta Drihten, þe hí ealle and ús mid his deorwurðan blode fram deofles hæftnedum alysde. We sceolon on ðyssere mærlican freols-tide mid halgum gebedum and lofsangum us geinnian, swa hwæt swa we on oðrum freols-dagum ealles geares ymbrynes, þurh mennisce tyddernysse hwónlicor gefyldon, and carfullice hógian þæt we to ðære ecan freols-tide becumon.
EUANGELIUM.

⁠Videns Iesus turbas ascendit in montem: et reliqua.
Ðæt hálige godspel, þe nu lytle ǽr ætforan eow gerædd wæs, micclum geþwærlæcð þyssere freols-tide, forðan ðe hit geendebyrt þa eahta eadignyssa ðe ða halgan to heofonlicum geðincðum gebrohton.
Matheus awrát on þysum dægþerlican godspelle, þæt se Hælend on sumere tide "gesawe micele menigu him fyligende; þa astah he upp on ane dune. Þaða hé gesæt, þa genealæhton his leorning-cnihtas him to, and hé undyde his muð, and hi lærde, þus cweðende, Eadige beoð þa gastlican ðearfan:" et reliqua.
Se wisa Augustinus trahtnode þis godspel, and sæde, þæt seo dún þe se Hælend astah getácnað ða healican bebodu soðre Rihtwisnysse: þa læssan beboda wæron gesette ðam Iudeiscan folce. An God þeah-hwæðere gesette, þurh his halgan witegan, þa læssan bebodu Iudeiscre ðeode, þe mid ógan ða-gyt gebunden wæs; and he gesette, þurh his agenne Sunu, þa maran bebodu cristenum folce, þa ðe he mid soðre lufe to alysenne com. Sittende he tæhte: þæt belimpð to wurðscipe láreowdomes. Him to genealæhton his discipuli, þæt hí gehendran wæron lichamlice, þa ðe mid mode his bebodum genealæhton. Se Hælend geopenode his muð. Witodlice se geopenode his muð to þære godspellican láre, seðe on ðære ealdan ǽ gewunelice openode þæra witegena muð. Þeah-hwæðere his muðes geopenung getácnað þa deoplican spræce ðe he ða forð-ateah. He cwæð, "Eadige beoð þa gastlican ðearfan, forðan þe heora is heofonan rice." Hwæt sind ða gastlican ðearfan buton ða eadmodan, þe Godes ege habbað, and nane toðundennysse nabbað? Godes ege is wisdomes angynn, and modignyss is ælcere synne anginn. Fela sind ðearfan þurh hafenleaste, and na on heora gaste, forðan ðe hí gewilniað fela to hæbbenne. Sind eac oðre ðearfan, na ðurh hafenleaste ac on gaste, forðan þe hí synd, æfter þæs apostolican cwyde, "Swa swa naht hæbbende, and ealle ðing geagnigende." On þas wisan wæs Abraham ðearfa, and Iacob, and Dauid, seðe, on his cynesetle aháfen, hine sylfne geswutelode þearfan on gaste, þus cweðende, "Ic soðlice eom wædla and þearfa." Þa módigan rican ne beoð þearfan ne þurh hafenleaste ne on gaste, forðan ðe hí synd gewelgode mid æhtum, and toðundene on mode. Þurh hafenleaste and on gaste synd þearfan ða fullfremedan munecas, þe for Gode ealle ðing forlætað to ðan swiðe, þæt hi nellað habban heora agenne lichaman on heora anwealde, ac lybbað be heora gastlican láreowas wissunge; and forði swa micclum swa hí her for Gode on hafenleaste wuniað, swa micclum hí beoð eft on ðam toweardan wuldre gewelgode.
"Eadige beoð þa liðan, forðan þe hí þæt lánd geagniað." Þa synd liðe and gedefe, þa ðe ne wiðstandað yfelum, ac oferswyðað mid heora góódnysse þone yfelan: hi habbað þæt lánd þe se sealm-sceop embe spræc, "Drihten, þu eart min hiht: beo min dæl on þæra lybbendra eorðan." Þæra lybbendra eorðe is seo staðelfæstnyss þæs ecan eardes, on ðam gerest seo sawul swa swa se lichama on eorðan. Se eard is rest and líf gecorenra halgena.
"Eadige beoð ða þe heofiað, forðan ðe hi beoð gefrefrode." Na beoð þa eadige, þe for hynðum oððe lirum hwilwendlicra hyðða heofiað; ac ða beoð eadige, ðe heora synna bewepað, forðan þe se Halga Gast hí gefrefrað, seðe deð forgyfenysse ealra synna, se is geháten Paraclitus, þæt is, Frefrigend, forðan ðe he frefrað þæra behreowsigendra heortan þurh his gife.
"Eadige beoð þa þe sind ofhingrode and ofþyrste æfter rihtwisnysse, forðan ðe hi beoð gefyllede." Se bið ofhingrod and ofðyrst æfter rihtwisnysse, seðe Godes beboda lustlice gehyrð, and lustlicor mid weorcum gefylð: se bið þonne mid þam mete gefylled ðe Drihten embe spræc, "Min mete is, þæt ic wyrce mines Fæder willan, þæt is rihtwisnys." Þonne mæg hé cweðan mid þam sealm-sceope, "Drihten, ic beo æteowed mid rihtwisnysse on ðinre gesihðe, and ic beo gefylled, þonne ðin wuldor geswutelod bið."
"Eadige beoð þa mildheortan, forðan þe hí begytað mildheortnysse." Eadige beoð þa ðe earmra manna þurh mildheortnysse gehelpað, forðan ðe him bið swa geleanod, þæt hí sylfe beoð fram yrmðe alysede.
"Eadige beoð þa clænheortan, forðan ðe hí geseoð God sylfne." Stunte synd þa ðe gewilniað God to geseonne mid flæsclicum eagum, þonne he bið mid þære heortan gesewen; ac heo is to clænsigenne fram leahtrum, þæt heo God geseon mage. Swa swa eorðlic leoht ne mæg beon gesewen buton mid clænum eagum, swa eac ne bið God gesewen buton mid clænre heortan.
"Eadige beoð þa gesibsuman, forðan ðe hí beoð Godes bearn gecígede." On sibbe is fulfremednyss þær ðær nán ðing ne þwyrað: forði synd þa gesibsuman Godes bearn, forðan ðe nán ðing on him ne wiðerað ongean God. Gesibsume sind þa on him sylfum, ðe ealle heora modes styrunga mid gesceade gelógiað, and heora flæsclican gewilnunga gewyldað swa þæt hí sylfe beoð Godes rice. Ðeos is seo sib ðe is forgyfen on eorðan þam mannum þe beoð gódes willan. God ure Fæder is gesibsum; witodlice forði gedafenað þam bearnum þæt hi heora Fæder geefenlæcon.
"Eadige beoð ða ðe þoliað ehtnysse for rihtwisnysse, forðan ðe heora is heofonan rice." Fela sind ða ðe ehtnysse ðoliað for mislicum intingum, swa swa doð mannslagan, and sceaðan, and gehwilce fyrnfulle; ac seo ehtnys him ne becymð to nánre eadignysse; ac seo ehtnys ana þe bið for rihtwisnysse geðolod becymð to ecere eadignysse. Nis to ondrǽdenne ðwyrra manna ehtnys, ac má to forðyldigenne, swa swa Drihten to his leorning-cnihtum cwæð, "Ne ondræde ge eow ða ðe eowerne lichaman ofsleað, forðan ðe hí ne magon eowre sawle ofslean, ac ondrædað God, ðe mæg ægðer ge sawle ge lichaman on helle-susle fordón." Ne sceole we ðeah þa ðwyran to ure ehtnysse gremian, ac swiðor, gif hí astyrede beoð, mid rihtwisnysse gestillan. Gif hi ðonne þære ehtnysse geswycan nellað, selre ús bið þæt we ehtnysse ðolion þonne we riht forlæton.
Eahta eadignyssa synd on þisum godspelle geendebyrde; is ðeah gyt an cwyde bæftan, ðe is geðuht swilce he sy se nygoða stæpe, ac he soðlice belimpð to ðære eahteoðan eadignysse, forðan ðe hi butu sprecað be ehtnysse for rihtwisnysse and for Criste. Þa eahta eadignyssa belimpað to eallum geleaffullum mannum, and se æftemysta cwyde, þeah ðe he synderlice to þam apostolum gecweden wære, belimpð eac to eallum Cristes limum, forðan ðe hé nis se nygoða, ac fyligð þære eahteoðan eadignysse, swa swa we ǽr sædon. Se Hælend cwæð, "Eadige ge beoð þonne man eow wyrigð, and eower eht, and ælc yfel ongean eow sprecð leogende for me." Se bið eadig and gesælig þe for Criste ðolað wyriunge and hospas fram leasum licceterum, forðan ðe seo lease wyriung becymð þam rihtwisum to eadigre bletsunge.
"Blissiað and fægniað, forðan ðe eower méd is menigfeald on heofonum." Geleaffullum gedafenað þæt hi wuldrion on gedrefednyssum, forðan ðe seo gedrefednys wyrcð geðyld, and þæt geðyld afándunge, and seo afándung hiht. Se hiht soðlice ne bið næfre gescynd, forðan þe Godes lufu is agóten on urum heortum þurh ðone Halgan Gast, seðe us is forgífen. Be þisum cwæð se apostol Iacobus, "Eala ge mine gebroðra, wenað eow ælcere blisse, þonne ge beoð on mislicum costnungum, forðan þe seo afándung eowres geleafan is miccle deorwurðre þonne gold þe bið ðurh fyr afándod." Eft cwyð þæt halige gewrit, "Læmene fatu beoð on ofne afándode, and rihtwise menn on gedrefednysse heora costnunge." Be þisum cwæð eac se Hælend on oðre stowe to his leorning-cnihtum, "Gif ðes middangeard eow hatað, wite ge þæt hé me hatode ǽr eow; and gif hí min ehton, þonne ehtað hi eac eower." Crist sylf wæs fram arleasum mannum acweald, and swa eac his leorning-cnihtas and martyras; and ealle ða ðe gewilniað arfæstlice to drohtnigenne on geleaffulre gelaðunge, hí sceolon ehtnysse ðolian, oððe fram ungesewenlicum deofle oððe fram gesewenlicum arleasum deofles limum: ac þas hwilwendlican ehtnyssa oþþe gedrefednyssa we sceolon mid gefean for Cristes naman geðafian, forðan ðe he þus behet eallum geðyldigum, "Blissiað and fægniað, efne eower méd is menigfeald on heofonum."
We mihton ðas halgan rædinge menigfealdlicor trahtnian, æfter Augustines smeagunge, ac us twynað hwæðer ge magon maran deopnysse ðæron þearflice tocnawan; ac uton biddan mid inweardre heortan þone Ælmihtigan Wealdend, seðe ús mid menigfealdre mærsunge ealra his halgena nu to-dæg geblissode, þæt he us getiðige genihtsumnysse his miltsunge þurh heora menigfealdan þingrædena, þæt we on écere gesihðe mid him blission, swa swa we nu mid hwilwendlicere þenunge hí wurðiað.
Sy wuldor and lóf Hælendum Criste, seðe is anginn and ende, Scyppend and Alysend ealra halgena, mid Fæder and mid Halgum Gaste, á on ecnysse. Amen.
IX. KL. DEC.

NATALE SCI CLEMENTIS MARTYRIS.

Menn ða leofostan, eower geleafa bið þe trumra, gif ge gehyrað be Godes halgum, hú hi þæt heofonlice rice geearnodon; and ge magon ðe cuðlicor to him clypian, gif heora lifes drohtnunga eow þurh láreowa bodunge cuðe beoð.
Þes halga wer Clemens, þe we on ðisum andweardan freols-dæge wurðiað, wæs þæs eadigan Petres apostoles leorning-cniht. Þa wæs he ðeonde on gastlicere láre and gecneordnysse to ðan swiðe, þæt se apostol Petrus hine geceas to papan Romaniscre ðeode æfter his dæge, and ǽr his ðrowunge hine to papan gehádode, and on his biscop-setle gesette, to ði þæt he ðæra cristenra manna gymene hæfde. Hé gehádode twegen biscopas ǽr ðan, Linum et Cletum, ac hé ne sette na hí on his setle, swa swa hé dyde þisne halgan wer, þe we to-dæg wurðiað. Hwæt ða, Clemens æfter Petres ðrowunge geðeah on fægernysse góddra ðeawa, swa þæt he gecweme wæs Iudeiscum, and hæðenum, and cristenum samod. Þam hæðenum leodum he gelicode, forðan ðe he mid hospe heora godas ne gebysmrode, ac mid bóclicum gesceade him geswutelode hwæt hí wæron, and hwær acennede þa ðe hí him to godum wurðodon, and heora drohtnunge and geendunge mid swutelum seðungum gewissode; and cwæð, þæt hí sylfe eaðelice mihton to Godes miltsunge becuman, gif hí fram heora dwollicum biggengum eallunga gecyrdon. Iudeiscre ðeode hylde he begeat, forðan þe he soðlice geseðde þæt heora forðfæderas Godes frynd gecígede wæron, and him God halige ǽ sette to heora lifes rihtinge; and cwæð, þæt hí fyrmeste on Godes gecorennysse wæron, gif hí mid geleafan his bebodum gehyrsumodon. Fram cristenum he wæs swiðost gelufod, forðan ðe he gehwilce eardas namcuðlice on gemynde hæfde, and þa wanspedigan cristenan ðæra earda ne geðafode þæt hí openre wædlunge underðeodde wurdon, ac mid dæghwomlicere bodunge hé gemánode þa rican and þa spedigan, þæt hi ðæra cristenra wædlunge mid heora spedum gefrefrodon, þe-læs ðe hí ðurh hæðenra manna gifa besmitene wurdon.
And Dionisius, Godes cyðere, seðe þurh Paules Apostoles láre and tácna to Cristes geleafan mid haligre drohtnunge gecyrde, gewende on ðam timan fram Greclande to ðam halgan papan Clementem, Petres æftergencgan, and he hine mid micclum wurðmynte underfeng, and for arwurðnysse his halgan lifes him cuðlice tolét, and mid lufe geheold. Eft æfter fyrste cwæð se eadiga Clemens to ðam halgan were Dionisium, "Si ðe forgyfen miht to gebindenne and to alysenne, swa swa me is; and þu far to ðæra Francena rice, and boda him godspel and heofonan rices wuldor." Dionisius þa wearð his hæsum gehyrsum, and mid geferum ferde to Franclande, cristendom bodigende mid micclum wundrum to ðan swiðe þæt þa reðan hæðenan, swa hraðe swa hi hine gesawon, oððe hí feallende his fét gesohton, him and Gode gehyrsumigende, oððe gif heora hwylc ðwyrode, þonne wearð se mid swa micelre fyrhte fornumen, þæt hé ðærrihte his andweardnysse forfleah. Wearð ða gebíged eal Francena rice to Godes geleafan, þurh bodunge and wundra þæs eadigan weres Dionisii; and hé eac sume his geferan to Ispanian gesende, þæt hi ðam leodscipe lifes word gecyddon.
Hwæt ða, Clemens Romana papa wearð gewreht to ðam casere Traianum, for ðam micclan cristendome þe he gehwær on his rice arærde. Þa sende se casere Traianus gewritu ongean, þæt se halga papa Clemens to hæðengylde gebugan sceolde, oððe hine mann asende ofer sǽ on wræcsið to sumum westene, on þam þe cristene menn for geleafan fordemde wræcsiðedon. Þæs caseres hǽs wearð þa forðgencge, and swa micele gife foresceawode se Ælmihtiga God Clemente, þæt se hæðena dema his sið mid wope bemænde, þus cweðende, "Se God þe ðu wurðast gefrefrige ðe, and fultumige on ðinum wræcsiðe." And het ða hine to scipe lǽdan, and ealle his neoda foresceawian, þe hé to bigwiste habban mihte. Wearð ða þæt scip gefylled mid cristenum mannum, þe þone halgan papan forlǽtan noldon.
Þaða hé to ðam westene becom, þa gemette he ðær má þonne twa ðusend cristenra manna, þe mid langsumere genyðerunge to marmstán-gedelfe gesette wæron, þe his tocymes micclum fægnodon, mid anre stemne cweðende, "Efne her is ure hyrde, efne her is se frefrigend ures geswinces and weorces." Þaða hé mid tihtendlicum wordum heora gewǽhtan mód getrymde and gefrefrode, ða geaxode hé þæt hí dæghwomlice ofer six mila him wæter on heora exlum gefetton. Ða cwæð se eadiga biscop, "Uton biddan mid fæstum geleafan Drihten Hælend, þæt hé us his andetterum ða æddran his wyllspringes gehendor geopenige, þæt we on his wel-dædum blission." Þaða ðis gebed gefylled wæs, þa beheold se biscop on ælce healfe, and geseah ða on þa swiðran healfe an hwít lamb standan, þe bícnode mid his swyðran fét, swilce hit þa wæter-æddran geswutelian wolde. Ða undergeat Clemens þæs lambes gebícnunge, and cwæð, "Geopeniað þas eorðan on þyssere stowe þær ðær þæt lamb to-gebícnode." His geferan ða his hæse gefyldon, and þærrihte æt ðam forman gedelfe swegde út ormæte wyllspring, and mid micclum streame forð-yrnende wæs. Hwæt hí ealle ða micclum blissodon, and Gode ðancodon heora geswinces lisse. Þa wæs se cwyde gefylled, þe hí on ðæs biscopes to-cyme gecwædon, "Efne her is ure hyrde, efne her is se frefrigend ures geswinces."
Ðis wundor ða asprang geond þa gehendan scira, and hí ealle þone halgan biscop mid arwurðnysse geneosodon, biddende þæt hé hí mid his láre getrymde. He ða hi ealle to Godes geleafan gebígde, and binnan feawum dagum þær fif hund manna gefullode; and wurdon ða fela cyrcan gehwær arærede, and deofolgild toworpene; swa þæt binnan anes geares fyrste næs gemet hæðengild geond hund-teontig mila neawiste.
Þa gelámp hit þæt sume ða hæðenan wurdon mid ándan getyrigde, and heora ærende to ðam casere asendon, and him cyddon þæt his folc eall endemes astyred wære, and eallunga fram his biggencgum gecyrred, þurh Clementem ðæra cristenra biscop. Þa wearð se hæþena casere Traianus mycclum astyred, and asende ænne wælhreowne heretogan, his nama wæs Aufidianus, se mid mislicum witum fela cristenra manna acwealde, þæt he þone halgan biscop mid þam geleaffullan folce adylegian sceolde. Se arleasa cwellere ða, Aufidianus, ðaða he ne mihte mid nánum þeowracan ða cristenan geegsian, forðan ðe hi ealle samod blissigende to martyrdome onetton, þa forlét he þæt folc, and ðone biscop ænne to þam hæðengylde genydde; ac ðaða he geseah þæt hé nateshwon hine gebígan ne mihte, þa cwæð he to his underðeoddum, "Lædað hine to middere sǽ, and getigað ænne ancran to his swuran, and ascufað hine út on middan þære dypan." Hit wearð þa gedón be hǽse þæs wælhreowan cwelleres, and micel menigu þæra cristenra stód on þære sǽ-strande, wepende and biddende þone Ælmihtigan, þe sǽ and eorðan gesceop, þæt hí moston his halige líc mid heora ðenungum behwurfan.
Þa cwædon his twegen leorning-cnihtas, Febus and Cornelius, "Eala ge gebroðra, uton anmodlice biddan urne Drihten, þæt hé us geswutelige ða arwurðfullan andweardnysse his halgan cyðeres." Hwæt ða, seo sǽ, ðurh Godes hǽse, útflowende, him gerymde þreora mila dries færeldes, swa þæt þa cristenan bealdlice inn-eodon, and gemetton niwe ðruh of marmanstáne on cyrcan wison gesceapene, and þæs halgan cyðeres líc ðær-binnan ðurh engla ðenunge gelogod, and þone ancran wið his sidan licgende. Þa wearð him geswutelod þæt he æt Gode abǽde, þæt on ælces geares ymbryne, ymbe his ðrowung-tíde, seo sǽ seofan dagas drígne grund þam folce gegearcige, þæt hí binnan ðam fyrste his halgan lichaman gesecan magon. Þæt belimpð to lofe and herunge ures Hælendes, seðe his halgan cyðere ða arwurðan byrgene gegearcode. Þa ðurh ðis tácn wurdon ealle þa ungeleaffullan cristene, swa þæt nateshwón næs gemét on ðam earde naðor ne hæðen ne Iudeisc ðe nære gebíged to cristenum geleafan. Soðlice æt þære halgan þrýh sind getiðode heofonlice lacnunga adlium lichaman, þurh ðingunge ðæs halgan cyðeres. Swa hwá swa on his freols-tide untrum his byrgene gesehð, he gewent blissigende and gesundful ongean. Þær beoð blinde onlihte, and deofolseoce gewittige, and gehwilce gedrehte þær beoð geblissode; and ealle geleaffulle his weldæda brucað, and mid wurþmynte Godes gerynu ðær beoð gefyllede.
Hit gelámp ða on sumum geare on his freols-tide, þæt sum wíf mid hire nywerenan cylde betwux oðrum mannum þone halgan wer geneosode. Þa geendodum dagum þære freols-tide com seo sǽ færlice swegende, and þæt folc swiðlice aweg efste, and þæt wíf ðurh ða færlican styrunge ne gymde hire cildes ǽrðan þe heo to lánde becom. Heo ða sárig þa twelf monað adreah, and eft embe ðæs geares ymbryne, on þære ylcan freols-tide, for-arn ðam folce, and genealæhte to þære byrgene mid wope, þus biddende, "Þu Drihten Hælend, þe ðære wydewan ancennedan sunu to life arærdest, beseoh me to miltse, þæt ic, ðurh ðingunge þines halgan þe her gerest, beo ðæs tiðe þe ic geornlice bidde." Þa mid þyssere bene beseah heo to ðære stowe ðær heo þæt cild ǽr forlét, and gemette hit swa slapende swa heo hit ǽr gelede. Heo ða mid micelre blisse hit awrehte, and wepende cossode. Þa befrán heo þæt cild, betwux ðam cossum, hú hit macode on eallum ðam fyrste þæs geares ymbrynes? Þæt cild þære meder geandwyrde, "Modor min, nyste ic hú ðyses geares ymryne geendode, forðan ðe ic softum slæpe me gereste, swa swa ðu me forlete, oð þæt þu eft me nu awrehtest." Þæt geleaffulle folc ða micclum blissigende, herode and bletsode þone Ælmihtigan Hælend, seðe his halgan mid tácnum and wundrum gewurðað, and swa heora geearnunga geswutelað.
Oft hwónlice gelyfede menn smeagað mid heora stuntan gesceade, hwí se Ælmihtiga God æfre geðafian wolde þæt þa hæðenan his halgan mid gehwilcum tintregum acwellan moston; ac we wyllað nu eow gereccan sume geswutelunge of ðære ealdan ǽ, and eac of ðære niwan, hú mihtiglice se Wealdenda Drihten his halgan wið hæðenne here, oþþe wælhreowe ehteras gelome ahredde, and heora wiðerwinnan bysmorlice gescynde.
Hit gelámp on ðam feowerteoðan geare Ezechían cynedomes, Iudeisces cyninges, þæt Sennacherib, Syria cyning, manega leoda mid micclum cræfte to his anwealde gebígde, and swa wolde eac þone gelyfedan cyning Ezechíam, and asende his heretogan Rapsacen to þære byrig Hierusalem mid micclum ðrymme, and mid ærend-gewritum þæs Ælmihtigan Godes mihte gehyrwde, þus cweðende to ðam ymbsettan folce, "Ne bepǽce Ezechías eow mid leasum hopan, þæt God eow wið me ahredde. Ic gewyllde and oferwánn fela ðeoda, and heora godas ne mihton hí gescyldan wið minne ðrymm. Hwæt is se god þe mage ðas burh wið minne here bewerian?" Hwæt ða, se cyning Ezechías awearp his purpuran reaf, and dyde hæran to his lice, and bær ða gewritu into Godes temple, and astrehtum limum hine gebæd, þus cweðende, "Drihten, weroda God, þu ðe gesitst ofer engla ðrymm, þu eart ana God ealra ðeoda; þu geworhtest heofonas, and eorðan, and ealle gesceafta. Ahyld ðin eare and gehyr, geopena ðine eagan and geseoh ðas wórd, þe Sennacherib asende to hospe and to tále ðe and þinum folce. Soðlice hé towende þa hæðenan godas, and hí forbærnde, forðan ðe hí næron godas, ac wæron manna hand-geweorc, treowene and stænene, and he hí forði tobrytte. Alys us nu, Drihten, fram his gebeote and mihte, þæt ealle ðeoda tocnawon þæt þu ána eart Ælmihtig God."
Ezechías eac asende his witan mid hǽran gescrydde to ðam witegan Isaiam, þus cweðende, "Ahefe ðine gebedu for Israhela ðeode, þæt se Ælmihtiga God gehyre þa talu ðe Syria cyning asende to hospe and to edwite his micclan mægenðrymme." Þa andwyrde se witega Isaias þam bodum, "Secgað eowrum hlaforde, þæt hé unforht sy. God Ælmihtig cwyð, Ne ascytt Sennacherib flán into ðære byrig Hierusalem, ne mid his scylde hí ne gewylt; ac ic geslea ænne wriðan on his nosu, and ænne bridel on his weleras, and ic hine gelǽde ongean to his leode, and ic do þæt he fylð under swurdes ecge on his agenum eðele; and ic ða burh gescylde for me and for minum ðeowan Dauid." Þa on ðære nihte ferde Godes engel, and ofsloh ðæs Syrian cyninges here án hund þusend manna, and fif and hund-eahtatig þusenda. Þæs on merigen arás Sennacherib, and geseah ða deadan líc, and gecyrde mid micelre sceame ongean to þære byrig Niniué. Hit gelámp ða þæt he hine gebæd to his deofolgylde, and his twegen suna hine mid swurde acwealdon, swa swa se witega þurh Godes Gast gewitegode.
Eft siððan Nabochodonossor, se Chaldeisca cyning, het gebindan handum and fotum þa ðry gelyfedan cnihtas, Annanias, Azarias, Missael, and into ánum byrnendum ofne awurpan; forþan ðe hí noldon hí gebiddan to his deofolgilde. Ac se Ælmihtiga God, þe hí anrædlice on belyfdon, asende his engel into ðam ofne mid þam cnihtum, and he ða tosceoc þone líg of ðam ofne, swa þæt þæt fyr ne mihte him derigan, ac sloh út of ðam ofne nigan and feowertig fæþma, and forswælde þa cwelleras þe þæt fyr onældon. Þa sceawode se cyning þæra ðreora cnihta feax and lichaman, þus cweðende, "Sy gebletsod eower God, seðe asende his engel, and swa mihtelice his ðeowan of þam byrnendan ofne alysde."
Eac syððan, on Cyres dagum cyninges, wrehton ða Babiloniscan þone witegan Daniel, forðan ðe he towearp heora deofolgyld, and cwædon anmodlice to ðam foresædan cyninge Cyrum, "Betæc us Daniel, ðe urne god Bél towearp, and þone dracan acwealde, þe we on belyfdon. Gif ðu hine forstenst, we fordylegiað þe and ðinne hyred." Þa geseah se cyning þæt hí anmode wæron, and neadunga þone witegan him to handum asceaf. Hi ða hine awurpon into anum seaðe, on þam wæron seofan leon, þam mann sealde dæghwomlice twa hryðeru and twa scép, ac him wæs ða oftogen ælces fodan six dagas, þæt hí ðone Godes mann abitan sceoldon.
On þære tide wæs sum oðer witega on Iudea-lande, his nama wæs Abacuc, se bær his ryfterum mete to æcere. Þa com him to Godes engel, and cwæð, "Abacuc, bær ðone mete to Babilone, and syle Daniele, seðe sitt on ðæra leona seaðe." Abacuc andwyrde þam engle, "La leof, ne geseah ic næfre ða burh, ne ic ðone seað nát." Þa se engel gelæhte hine be ðam fexe, and hine bær to Babilone, and hine sette bufan ðam seaðe. Ða clypode se Abacuc, "Þu Godes ðeowa, Daniel, nim ðas lac ðe þe God sende." Daniel cwæð, "Min Drihten Hælend, sy ðe lof and wurðmynt þæt þu me gemundest." And he ða ðære sande breac. Witodlice Godes engel þærrihte mid swyftum flihte gebrohte ðone disc-ðen, Abacuc, þær he hine ǽr genam. Se cyning ða Cyrus on ðam seofoðan dæge eode dreorig to ðæra leona seaðe, and innbeseah, and efne ða Daniel sittende wæs gesundful on middan þam leonum. Þa clypode se cyning mid micelre stemne, "Mære is se God þe Daniel on belyfð." And he ða mid þam worde hine ateah of ðam scræfe, and het inn-awurpan ða þe hine ǽr fordón woldon. Þæs cyninges hæs wearð hrædlice gefremmed, and þæs witegan ehteras wurdon asceofene betwux ða leon, and hi ðærrihte mid grædigum ceaflum hí ealle totæron. Þa cwæð se cyning, "Forhtion and ondrædon ealle eorðbuende Danieles God, forðan ðe he is Alysend and Hælend, wyrcende tácna and wundra on heofonan and on eorðan."
On ðære Niwan Gecyðnysse, æfter Cristes ðrowunge, and his æriste and upstige to heofonum, wurdon ða Iudeiscan mid ándan afyllede ongean his apostolas, and gebrohton hí on cwearterne. On ðære ylcan nihte Godes engel undyde þa locu ðæs cwearternes, and hí út-alædde, þus cweðende, "Gað to ðam temple, and bodiað þam folce lifes word." And hí swa dydon. Hwæt ða Iudeiscan þæs on merien ðeahtodon embe ðæra apostola forwyrd, and sendon to ðam cwearterne, þæt hí man gefette. Þa cwelleras ða geopenodon þæt cweartern, and nænne ne gemetton. Hí ða cyddon heora ealdrum, "Þæt cweartern we fundon fæste beclysed, and ða weardas wiðutan standende, ac we ne gemetton nænne wiðinnan."
Eft siððan Herodes, Iudea cyning, sette ðone apostol Petrum on cwearterne mid twam racenteagum gebundenne, and weardas wiðinnan and wiðutan gesette: ac on ðære nihte þe se arleasa cyning hine on merigen acwellan wolde, com Godes engel scinende of heofonum, and gelædde hine út ðurh ða isenan gatu; and stód eft on merigen þæt cweartern fæste belocen.
Domicianus, se hæðena casere, het awurpan þone godspellere Iohannem on weallendne ele, ac he, þurh Godes gescyldnysse, swa gesundfull út eode swa he inn aworpen wæs. Þam ylcan Iohanne sealde sum hæðengylda attor drincan, ac hé, æfter ðam drence, ansund and úngederod ðurhwunode.
Paulus se apostol awrát be him sylfum, and cwæð, þæt hé ænne dæg and ane niht on sǽ-grunde adruge. Eft, æt sumum sæle hine gelæhte án næddre be ðam fingre, ac he ascoc hí into byrnendum fyre, and he ðæs ættres nán ðing ne gefredde.
Ne mæg nán eorðlic mann mid gewritum cyðan, ne mid tungan gereccan hú oft se Ælmihtiga Wealdend his gecorenan fram mislicum frecednyssum ahredde, to lofe and to wurðmynte his mægenþrymnysse. Ac he geðafað forwel oft þæt ða arleasan his halgan ðearle geswencað, hwilon mid hefigtymre ehtnysse, hwilon mid slege, þæt seo reðe ehtnyss becume ðam rihtwisan to ecere reste, and ðam cwellerum to ecum wite. Se sealm-scop cwæð, "Fela sind þæra rihtwisra gedreccednyssa, ac Drihten fram eallum ðysum hí alyst." On twá wisan alyst God his gecorenan, openlice and digellice. Openlice hí beoð alysede, þonne hí on manna gesihðe beoð ahredde, swa swa we nu eow rehton. Digellice hí beoð alysede, þonne hí ðurh martyrdom becumað to heofonlicum geðincðum. Gif hí for soðum geleafan oððe for rihtwisnysse þrowiað, hí beoð þonne martyras. Gif hi ðonne unscyldige gecwylmede beoð, heora unscæððignyss hí gelǽt to Godes halgena geferrædene; forðan þe unscæððignyss æfre orsorh wunað. Gif hwá ðonne for synnum ehtnysse ðolað, and hine sylfne oncnæwð, swa þæt he Godes mildheortnysse inweardlice bidde, þonne forscyt þæt hwilwendlice wite ða ecan geniðerunge. For mándædum wæron þa twegen sceaðan gewitnode ðe mid Criste hangodon, ac heora oðer mid micclum geleafan gebæd hine to Criste, þus cweðende, "Drihten, geðenc mín þonne ðu to þinum rice becymst." Crist him andwyrde, "Soð ic þe secge, nu to-dæg þu bist mid me on neorxna-wanges myrhðe." Unwilles we magon forleosan ða hwilwendlican gód, ac we ne forleosað næfre unwilles ða ecan gód. Þeah se reða reafere ús æt æhtum bereafige, oððe feores benæme, hé ne mæg us ætbredan urne geleafan ne þæt ece líf, gif we us sylfe mid agenum willan ne forpærað. Se soða Drihten us ahredde fram eallum frecednyssum, and to ðam ecan life gelǽde, seðe leofað and rixað á butan ende. Amen.
II. KL. DEC.

NATALE SCI ANDREAE APOSTOLI.

⁠Ambulans Iesus juxta mare Galileæ: et reliqua.
Crist on sumere tide ferde wið þære Galileiscan sǽ, and geseah twegen gebroðra, Simonem, se wæs gecíged Petrus, and his broðor Andream: et reliqua.
Swa swa hí ǽr mid nette fixodon on sǽlicum yðum, swa dyde Crist þæt hí siððan mid his heofonlican láre manna sawla gefixodon; forðan ðe hí ætbrudon folces menn fram flæsclicum lustum, and fram woruldlicum gedwyldum to staðolfæstnysse lybbendra eorðan, þæt is to ðam ecan eðle, be ðam cwæð se witega þurh Godes Gast, "Ic asende mine fisceras, and hí gefixiað hí; mine huntan, and hí huntiað hí of ælcere dune and of ælcere hylle." Fisceras and ungetogene menn geceas Drihten him to leorning-cnihtum, and hí swa geteah, þæt heora lár oferstáh ealne woruld-wisdom, and hí mid heora bodunge caseras and cyningas to soðum geleafan gebigdon. Gif se Hælend gecure æt fruman getinge láreowas, and woruldlice uðwitan, and ðyllice to bodigenne sende, þonne wære geðuht swilce se soða geleafa ne asprunge ðurh Godes mihte, ac of woruldlicere getingnysse. He geceas fisceras ǽrðan ðe hé cure caseras, forðan ðe betere is þæt se casere, þonne hé to Romebyrig becymð, þæt he wurpe his cynehelm, and gecneowige æt ðæs fisceres gemynde, þonne se fiscere cneowige æt þæs caseres gemynde. Caseras hé geceas, ac ðeah hé geendebyrde þone unspedigan fiscere ætforan ðam rican casere. Eft siððan hé geceas ða welegan; ac him wære geðuht swilce hí gecorene wæron for heora æhtum, gif hé ǽr ne gecure þearfan. Hé geceas siððan woruldlice uðwitan, ac hí modegodon, gif he ǽr ne gecure þa ungetogenan fisceras.
Smeagað nu hú Drihten mancynne ætbræd wuldor, þæt hé him wuldor forgeafe. Hé ætbræd ús ure idele wuldor, þæt hé us þæt ece forgeafe. Ne scealt ðu on ðe silfum wuldrian, ac, swa swa se apostol cwæð, "Se ðe wuldrige wuldrige on Gode."
Petrus and Andreas, be Cristes hæse, ðærrihte forleton heora nett, and him fyligdon. Ne gesawon hí ða-gyt hine ænige wundra wyrcan, ne hí naht ne gehyrdon ða-gyt æt his muðe be méde þæs ecan edleanes, and hí ðeah, æfter stemne anre hæse, þæt þæt hi hæfdon forgeaton. Fela Godes wundra we habbað gehyred and eac gesewene; mid manegum swingelum gelóme we sind geswencte, and mid menigfealdum ðeowracena teartnyssum gebregede, and swa-ðeah we forseoð Godes hæse, and him to lífes wege fylian nellað. Nu hé sitt on heofonum, mid þære menniscnysse gescrydd þe hé on ðisum lífe gefette, and mynegað ús be ure gecyrrednysse, þæt we ure ðeawas fram leahtrum symle clænsion, and be his bebodum gerihtlæcon. Eallunga hé underðeodde ðeoda swuran his geoce, hé astrehte middangeardes wuldor, and mid gelomlæcendum hryrum nealæcunge his strecan domes geswutelað, and swa-ðeah ure modige mód nele sylfwilles forlætan þæt þæt hit dæghwomlice forlyst neadunge. Mine gebroðra, hwilcere tale mage we brucan on his dome, nu we nellað bugan fram ðyssere andweardan woruld-lufe, þurh his beboda, ne we ne synd þurh his swingla gerihtlæhte.
Wén is þæt eower sum cweðe to him sylfum on stillum geðohtum, Hwæt forleton has gebroðru, Petrus and Andreas, þe for nean nán ðing næfdon? ac we sceolon on þisum ðinge heora gewilnunge swiðor asmeagan þonne heora gestreon. Micel forlæt se ðe him sylfum nán ðing ne gehylt. Witodlice we healdað ure æhta mid micelre lufe, and ða ðing þe we nabbað we secað mid ormætre gewilnunge. Micel forlét Petrus and Andreas, ðaða heora ægðer þone willan to hæbbenne eallunga forlét, and agenum lustum wiðsóc. Cwyð nu sum mann, Ic wolde geefenlæcan þam apostolum, þe ealle woruld-ðing forsawon, ac ic næbbe náne æhta to forlætenne. Ac God sceawað þæs mannes heortan, and na his æhta. Ne hé ne telð hú miccle speda we on his lacum aspendon, ac cepð mid hú micelre gewilnunge we ða lác him geoffrion. Efne nu þas halgan cýpan, Petrus and Andreas, mid heora nettum and scipe him þæt ece líf geceapodon.
Næfð Godes rice nánes wurðes lofunge, ac bið gelofod be ðæs mannes hæfene. Heofonan rice wæs alæten þisum foresædum gebroðrum for heora nette and scipe, and eft syððan ðam rican Zacheó to healfum dæle his æhta, and sumere wudewan to ánum feorðlinge, and sumum menn to anum wæteres drence. Ic wene þæt þas word ne sind eow full cuðe, gif we hí openlicor eow ne onwreoð. "Zachéus wæs sum rice mann, and cepte þæs Hælendes fær, and wolde geseon hwilc hé wære; ac he ne mihte for ðære menigu ðe him mid ferde, forðan ðe hé wæs scort on wæstme. Þa forárn hé ðam Hælende, and stah uppon an treow, þæt he hine geseon mihte. Crist ða beseah upp wið þæs rican, and cwæð, Zachée, stíh ardlice adún, forðan ðe me gedafenað þæt ic nu to-dæg þe gecyrre. Zachéus ða swyftlice of ðam treowe alihte, and hine blissigende underfeng." Þaða Zachéus Crist gelaðod hæfde, ða astód he ætforan him, and him anmodlice to cwæð, "Drihten, efne ic todæle healfne dǽl minra góda ðearfum, and swa hwæt swa ic mid fácne berypte, þæt ic wylle be feowerfealdum forgyldan." Drihten him to cwæð, "Nu to-dæg is ðisum hirede hæl gefremmed, forðan ðe he is Abrahames ofspring. Ic com to secenne and to gehælenne þæt þe on mancynne losode." Þa hæfde Zacheus beceapod heofonan rice mid healfum dǽle his æhta: ðone oþerne dæl he heold to ðy þæt hé wolde þam be feowerfealdum forgyldan, þe hé ǽr unrihtlice bereafode.
Eft, "Æt sumum sæle gesæt se Hælend binnan ðam temple on Hierusalem, ætforan ðam maðm-huse, and beheold hú þæt folc heora ælmyssan wurpon into ðam maðm-huse, and ða fela rican brohton micele ðing. Þa com ðær an earm wudewe, and geoffrode Gode ænne feorðling. Drihten ða cwæð to his leorning-cnihtum, Ic secge eow to soðan, þæt þeos earme wydewe brohte maran lác þonne ænig ðyssera riccra manna. Hí ealle sealdon þone dæl heora speda þe him geðuhte, ac ðeos wydewe ealne hire bigleofan mid estfullum mode geoffrode." Þa hæfde seo earme wudewe mid lytlum feo, þæt is, mid ánum feorðlinge, þæt ece líf geceapod.
Se Hælend cwæð on sumere stowe to his apostolum, "Soð ic eow secge, Swa hwá swa sylð ceald wæter drincan anum þurstigan menn ðæra ðe on me gelyfað, ne bið his méd forloren." Mine gebroðra, scrutniað nu ða mid hú wáclicum wurðe Godes rice bið geboht, and hú deorwurðe hit is to geagenne. Se ceap ne mæg wið nánum sceatte beon geeht, ac hé bið ælcum men gelofod be his agenre hǽfene.
We rædað on Cristes acennednysse þæt heofonlice englas wæron gesewene bufan ðam acennedan cilde, and hí ðisne lófsang mid micclum dreame gesungon, "Gloria in excelsis Deo, and in terra pax hominibus bone uoluntatis:" þæt is on urum gereorde, "Sy wuldor Gode on heannyssum, and on eorðan sibb ðam mannum ðe synd gódes willan." Ne bið nán lác Gode swa gecweme swa se góda willa. Gif hwá ne mage ðurhteon þa speda þæt hé gesewenlice lác Gode offrige, hé offrige ða ungesewenlican, þæt is, se góda willa, þe ða eorðlican sceattas únwiðmetenlice oferstihð. Hwæt is gód willa buton gódnys, þæt he oðres mannes ungelimp besargige, and on his gesundfulnysse fægnige, his freond na for middangearde, ac for gode lufige; his feond mid lufe forberan, nánum gebeodan þæt him sylfum ne licige, his nextan neode be his mihte gehelpan, and ofer his mihte wyllan? Hwæt is ænig lác wið þisum willan, ðonne seo sawul hí sylfe Gode geoffrað on weofode hire heortan? Be ðisum cwæð se sealm-scop, "In me sunt, Deus, uota tua, quæ reddam laudationes tibi:" "God Ælmihtig, on me synd þine behát, þa ic ðe forgylde ðurh hérunga." Swilce hé openlice cwæde, Þeah ðe ic næbbe ða uttran lác ðe to offrigenne, ic geméte swa-þeah on me sylfum hwæt ic lecge on weofode þinre herunge; forðan ða þu ne leofast be úre sylene, ac ðu bist swiðor gegladod on offrunge ure heortan. Ne mæg ðeos offrung beon on ðære heortan ðe mid gytsunge oððe ándan gebysgod bið, forðan ðe hí ðwyriað wið þone gódan willan, and swa hraðe swa hí þæt mód hreppað, swa gewit se góda willa: forði noldon þa halgan bydelas nán ðing on ðyssere worulde mid gitsunge gewilnian, ne náne synderlice æhta habban, to ðy þæt hí mihton butan ándan inweardlice him betwynan lufian.
Witodlice ðas apostolas geseah se witega Isaias towearde, ðaða he þurh Godes Gast cwæð, "Hwæt sind þas þe her fleogað swa swa wolcnu, and swa swa culfran to heora eh-ðyrlum?" Se witega hí geseah ða eorðlican hæfene forseon, and mid heora mode heofonum genealæcan, and on lifes wordum genihtsumian, on wundrum scínan, and gecígde hí culfran, and fleogende wolcnu. Ure eh-ðyrla sind ure eagan, þurh ða besceawað ure sawul swa hwæt swa heo wiðutan gewilnað. Culfre is bilewite nyten, and fram geallan biternysse ælfremed. Soðlice ða halgan apostolas wæron swilce culfran æt heora eh-ðyrlum, ðaða hí nán ðing on þisum middangearde ne gewilnodon, ac hí ealle ðing bilewitlice sceawodon, and næron mid gecnyrdnysse æniges reaflaces getogene to ðam ðe hi wiðutan sceawodon. Se ðe þurh reaflac gewilnað ða ðing þe hé mid his eagum wiðutan sceawað, se is glida, na culfre æt his eh-ðyrlum.
We habbað nu ðyses godspelles traht be dæle oferurnen, nu wylle we eow secgan ða getácnunge ðæra feowera apostola namena, þe Crist æt fruman geceas. Eornostlice Simon is gereht 'gehyrsum,' and Petrus 'oncnawende,' Andreas 'ðegenlic,' Iacob is gecweden 'forscrencend,' and Iohannes 'Godes gifu:' þas getácnunge sceal gehwilc cristen mann on his drohtnunge eallunga healdan. Petrus wæs gecíged Simon ǽr his gecyrrednysse, ac Crist hine gehet Petrus, þæt getácnað, 'oncnawende,' forðan ðe he oncneow Crist mid soðum geleafan, þaða he cwæð, "þu eart Crist, ðæs lifigendan Godes Sunu." Untwylice se ðe God rihtlice oncnæwð, and him gehyrsumað, he hylt on his drohtnunge þyssera twegra namena getácnunge. Gif he ðegenlice, for Godes naman, earfoðnysse forberð, and werlice deofles costnungum wiðstent, ðonne gefylð hé on his ðeawum Andrees getácnunge, þe is gereht 'ðegenlic.' Iacob is gecweden 'forscrencend,' and se bið unleas forscrencend, þe mid gleawnysse his flæsclican leahtras, and deofles tihtinge forscrencð. Iohannes is gecweden 'Godes gifu.' Se bið gelimplice Godes gifu gecíged, þe ðurh góde geearnunga Godes gife begyt, to ði þæt hé his beboda geornlice gefylle.
PASSIO EJUSDEM.

Se apostol Andreas, æfter Cristes ðrowunge, ferde to ðam lande þe is geháten Achaia, and ðær bodade Drihtnes geleafan and middangeardes alysednysse ðurh his ðrowunge. Þa wolde Egeas, sum wælhreow dema, his bodunge adwæscan, and ða cristenan geneadian to ðam deofellicum biggengum. Andreas him cwæð to, "Þe gedafenode, nu ðu manna dema eart, þæt þu oncneowe ðinne Deman, ðe on heofonum is, and hine wurðodest, seðe is soð God, and ðin mód awendest fram ðam leasum godum." Egeas him andwyrde, "Eart ðu Andreas, þe towyrpst ura goda tempel, and tihtst ðis mennisce to ðære ydelan láre ðe Romanisce ealdras awurpon, and adwæscan heton?" Andreas him andwyrde, "Romanisce ealdras gyt ne oncneowon Godes soðfæstnysse, hú Godes Sunu to mannum cóm, and tæhte þæt þas deofolgyld, þe ge begað, ne synd na godas, ac synd ða wyrstan deoflu, manncynna fynd, ðe þæt mannum tæcað hú hi ðone Ælmihtigan God gremion, and hé hí ðonne forlǽt, and se deofol hí gebysmrað swa lange, oðþæt hí gewitað of heora lichaman scyldige and nacode, naht mid him ferigende buton synna anum." Egeas cwæð, "Þas synd ydele word. Witodlice ða eower Hælend ðas wórd bodade, þa gefæstnodon Iudei hine on rode gealgan." Andreas him andwyrde, "Eala gif ðu witan woldest þære halgan rode gerynu, mid hú sceadwisre lufe manncynna Ealdor, for ure edstaðelunge þære rode gealgan underfeng, na geneadod, ac sylfwilles." Egeas sæde, "Húmeta segst ðu sylfwilles, ðaða he wæs belæwed, and be ðæra Iudeiscra bene, þurh ðæs ealdormannes cempan ahangen?" Andreas andwyrde, "Forði ic cwæð sylfwilles, forðan ðe ic wæs samod mid him ðaða he fram his leorning-cnihte belæwed wæs, and hé on ǽr his ðrowunge us foresǽde, and þæt he wolde on ðam þriddan dæge of deaðe arisan: cwæð þæt he hæfde mihte his sawle to syllenne, and mihte hí eft to onfonne." Egeas cwæð, "Ic wundrige ðe snoterne wer, þæt ðu ðyssere láre fylian wylt, swa hú swa hit gewurde, sylfwilles oððe neadunge, þæt hé on rode gefæstnod wære." Andreas him andwyrde, "Micel is ðære rode gerynu, ða ic ðe geopenige, gif ðu me gehyran wylt." Egeas sæde, "Hit ne mæg soðlice beon gesǽd gerynu, ac wite." Andreas cwæð, "Þæt sylfe wite þu ongytst beon gerynu mancynnes edniwunge, gif ðu geðyldelice me gehyran wylt." Egeas andwyrde, "Ic ðe geðyldelice gehyre, ac gif ðu me ne gehyrsumast, ðu scealt onfon ðære ylcan rode gerynu on ðe sylfum." Andreas him andwyrde, "Gif ic me ondrede þære rode gealgan, þonne nolde ic ðære rode wuldor bodian." Egeas sæde, "Þin gewitlease spræc bodað rode wite to wuldre, forðan ðe ðu þurh dyrstignysse þe ne ondrætst deaðes wite." Andreas andwyrde, "Na ðurh dyrstignysse, ac ðurh geleafan ic me ne ondræde deaðes wite. Rihtwisra manna deað is deorwyrðe, and synfulra manna deað is forcuð." Egeas sæde, "Buton ðu offrige lác urum ælmihtigum godum, on ðære ylcan rode ðe ðu herast ic ðe hate gewæhtne afæstnian." Andreas him cwæð to, "Dæghwomlice ic offrige mine lác ðam Ælmihtigan Gode, seðe ana is soð God. Na hlowendra fearra flæsc, oððe buccena blód, ac ic offrige dæghwomlice on weofode þære halgan rode þæt ungewemmede lamb, and hit ðurhwunað ansund and cucu syððan eal folc his flæsc et, and his blód drincð." Egeas befrán, "Hú mæg þæt swa gewurðan?" Andreas him andwyrde, "Gif ðu leornian wille hú þæt gewurðan mæge, þonne undernim ðu leorning-cnihtes híw, þæt þu ðas gerynu leornian mæge." Egeas sæde, "Ic wille mid tintregum æt ðe ofgan ðises ðinges insiht." Se halga apostol andwyrde, "Ic wundrige ðearle ðin, húmeta þu sy to swa micelre stuntnysse gehworfen, þæt ðu wenst me for tintregum ðe geopenian ða godcundan gerynu. Þu gehyrdest ðære halgan offrunge gerynu; nu, gif ðu gelyfst þæt Crist, Godes Sunu, seðe wæs on rode ahangen, sy soð God, þonne geopenige ic ðe hú þæt lámb on his rice ðurhwunað ansund and ungewemmed, syððan hit geoffrod bið, and his flæsc geeten, and his blód gedruncen. Gif ðu ðonne gelyfan nelt, ne becymst ðu næfre to insihte þyssere soðfæstnysse."
Hwæt ða, Egeas hine gebealh, and het sceofan þone apostol on sweartum cwearterne. Þær com ða micel menigu ealre ðære scire to ðam cwearterne, and woldon Egeam acwellan, and alædan ðone apostol of ðam cwearterne. Ða cwæð Andreas to ealre ðære menigu, "Mine gebroðra, ne astyrige ge ðone stillan Drihten to ænigre yrsunge mid eowerum anginne. Ure Hælend wæs belǽwed, and he hæfde geðyld: he ne flát ne ne hrymde, ne nán mann his stemne on strætum ne gehyrde. Habbað eow nu stilnysse and sibbe, and ne hremmað minne martyrdom, ac swiðor gearciað eow sylfe swa swa Godes cempan, þæt ge mid únforhtum móde ealle ðeowracan and lichamlice wita ðurh geðyld oferswyðon. Gif ænig óga is to ondrædenne, þonne is se to ondrædenne þe nænne ende næfð. Witodlice mannes ege is smice gelíc, and hrædlice, þonne hé astyred bið, fordwinð. Þa sárnyssa on ðyssere worulde oððe hí sind leohte and acumenlice, oððe hí sind swære, and hrædlice ða sawle út adræfað. Þa sárnyssa ðe on ðære towerdan worulde yfelum gegearcode synd, þa beoð ece; ðær bið dæghwomlice wóp, and wanung, and heofung, and endeleas cwylming, to ðam onét Egeas unforwandodlice. Beoð swyðor gearwe to ðam þæt ge ðurh hwilwendlice gedreccednysse becumon to ðam ecum gefean, þær ge symle blissiað, blowende and mid Criste rixigende."
Þaða se apostol ðyllice word þam folce geond ealle þa niht lærde, ða on dægrede sende Egeas to ðam cwearterne, and het him lædan to þone halgan apostol, and cwæð, "Ic wende þæt þu on nihtlicere smeagunge sceoldest ðin mód fram dwæsnysse awendan, and geswican ðære herunge þines Cristes, þæt ðu mihtest mid ús lifes gefean brucan. Dyslic bið þæt man sylfwilles to rode gealgan efste, and hine sylfne to tintregum asende." Andreas andwyrde, "Blisse ic mæg mid þe habban, gif ðu on Crist gelyfst, and ðine deofolgild forlætst. Crist me sende to ðyssere scire, on ðære ic him gestrynde unlytel folc." Egeas cwæð, "Forði ic ðreatige ðe to ura goda offrunge, þæt ðis folc ðe ðu bepæhtest forleton ða idelnysse ðinre láre, þæt hí urum godum geoffrian magon ðancwurðe onsægednysse. Ne beláf nán ceaster on eallum ðisum earde, on ðære þe næron ure goda templa forlætene, and nu sceal eft beon ge-edstaðelod ura goda biggeng ðurh ðe, þæt hí magon beon [on] ðe gegladode, and ðu on urum freondscipe beon mage. Gif ðu þis nelt, ðonne scealt ðu, for ware ura goda, mislice wita ðrowian, and syððan on rode-gealgan, ðe ðu herodest, hangigende ateorian." Se apostol him andwyrde, "Þu deaðes bearn, gehýr me, and ðu ceaf, ecum ontendnyssum gegearcod, gehýr me, Godes ðeowan, and Hælendes Cristes apostol. Oð þis ic spræc ðe liðelice to, þæt þu mid gesceade ðone soðan geleafan oncneowe; ac nu ðu ðurhwunast on ðinre sceamleaste, and wenst þæt ic sceole for ðinum ðeowracum forhtian. Swa hwæt swa ðe is geðuht gyt máre on tintregum asmea. Swa micclum ic beo andfengra minum Cyninge, swa micclum swa ic for his naman on tintregum mid andetnysse þurhwunige."
Þa hét se reða cwellere hine astreccan, and hine seofon siðon beswingan; het hine syððan aræran, and cwæð him to, "Andreas, gehýr me, and awend þinne rǽd for agotennysse þines blodes. Gif ðu swa ne dest, ic do þæt þu losast on rode-gealgan." Se apostol andwyrde, "Ic eom Cristes ðeowa, and ic sceal his rode sigor swiðor wiscan ðonne ondrædan. Þu soðlice miht ætberstan þam ecum cwylmingum þe ðe synd gemynte, gif ðu on Crist gelyfst, syððan ðu mine anrædnysse afándast. Ic me ondræde þin forwyrd, and ic for minre ðrowunge ne eom gedrefed. Min ðrowung geendað on ánum dæge, oððe on twam, oððe be ðam mæstan on þrim; soðlice ðin cwylming ne mæg binnon ðusend geara to ende gecuman. Forði, earming, ne geýc ðu swiðor þine yrmða, and ne onæl ðu ðe sylfum þæt ece fyr."
Hwæt ða, Egeas geǽbyligd hét hine ahón on rode-hencgene, and bebead ðam cwellerum þæt hí hine mid wiððum handum and fotum on þære rode gebundon, þæt he langlice ðrowian sceolde. Þa árn þæt cristen folc togeanes ðam cwellerum ðe hine to þære rode læddon, clypigende and cweðende, "Hwæt hæfð þes rihtwisa mann and Godes freond gefremod, þæt hé rode-hengene wyrðe sy?" Andreas soðlice bæd þæt folc þæt hí his ðrowunge ne geletton. Eode him mid bliðum mode fægnigende, and þæt folc lǽrende. He ofseah ða feorran ða rode þe him gegearcod wæs, and clypode mid micelre stemne, ðus cweðende, "Hál sy ðu, ród, þe on Cristes lichaman gehalgod wære, and mid his limum gefrætwod, swa swa mid meregrotum. Þu hæfdest eorðlicne ege, ærðan ðe ure Drihten þe astige; nu ðu hæfst heofonlice lufe, and byst astigen for behate. Orsorh and blissigende ic cume to ðe, swa þæt ðu me blissigende underfó, ðæs leorning-cniht ðe on ðe hangode, forðan ðe ic þe symle lufode, and ic gewilnode ðe to ymbclyppenne. Eala ðu góde rod, þe wlite and fægernysse of Drihtnes lymum underfenge, ðu wære gefyrn gewilnod and carfullice gelufod, butan to-forlætennysse gesoht, and nu æt nextan minum wilnigendum mode gegearcod. Onfoh me fram mannum, and agíf me minum Láreowe, þæt he ðurh ðe me underfo, seðe þurh ðe me alysde."
Æfter ðisum wordum he hine unscrydde, and þam cwellerum his gewǽda betæhte. Hí ða genealæhton, and hine on ðære rode ahófon, and ealne his lichaman mid stearcum wiððum, swa swa him beboden wæs, gewriðon. Þær stodon ða má þonne twentig ðusend manna mid Egeas breðer, samod clypigende, "Unriht wisdom, þæt se halga wer swa ðrowode." Se halga Andreas soðlice of ðære rode gehyrte ðæra geleaffulra manna mód, tihtende to hwilwendlicum geðylde, secgende þæt þeos sceorte þrowung nis to wiðmetenne þam ecan edleane.
Þa betwux ðisum eode eall þæt folc to Egeas botle, ealle samod clypigende and cweðende, þæt swa halig wer hangian ne sceolde; sidefull mann, and mid þeawum gefrætwod, æðele láreow, arfæst and gedéfe, gesceadwis and sýfre ne sceolde swa ðrowian, ac sceolde beon alysed lybbende of ðære rode; forðan ðe he ne geswicð soð to bodigenne, nu twegen dagas cucu hangigende. Hwæt ða, Egeas him ondred ða menigu, and behét þæt hé wolde hine alysan, swa swa hí gewilnodon, and eode forð mid. Þa befrán se apostol, mid þam ðe he hine geseah, "Hwæt nu, Egeas, hwí come ðu to us? Gif ðu wylt gelyfan gyt on ðone Hælend, þe bið gemiltsod, swa swa ic ðe behét. Gif ðu to ði come þæt þu me alyse, nelle ic beon alysed lybbende heonon. Nu ic geare geseo minne soðan Cyning; ic stande on his gesihðe to him me gebiddende. Ðin me ofhrywð, and þinre yrmðe, forðan ðe þín andbidað þæt éce forwyrd. Efst nu, earming, þa hwíle ðe ðu ænig ðing miht, ðe-læs ðe ðu wille þonne ðe forwyrned bið." Þa woldon hi hine alysan, ac heora handa astifedon, swa hwá swa hreopode þa rode mid handum. Þa clypode se apostol to Hælendum Criste mid ormætre stemne, þus biddende, "Min góda Láreow, ne lǽt ðu me alysan, buton þu underfó ær minne gast."
Æfter ðisum wordum wearð gesewen leoht micel of heofonum færlice cumende to ðam apostole, and hine ealne ymbsceán, swa þæt mennisce eagan hine ne mihton geséon, for ðam heofonlican leohte ðe hine befeng. Þæt leoht ðurhwunode swa for nean ane tide, and Andreas ageaf his gast on ðam leohte, and ferde to Criste samod mid þam leoman, þam is á wuldor geond ealle woruld.
Egeas wearð gelæht fram atelicum deofle hamwerd be wege, ærðan ðe hé to húse come, and hé ðearle awedde, aworpen to eorðan on manna gesihðe þe him mid eodon. He gewát ða of worulde wælhreow to helle, and his broðor heold þæs halgan Andreas líc mid micelre arwurðnysse, þæt hé ætwindan moste. Swa micel óga asprang ofer eallum ðam mennisce, þæt ðær nán ne beláf ðe ne gelyfde on God.
Þas ðrowunge awriton þære ðeode preostas and ða ylcan diaconas ðe hit eal gesawon, ðy-læs þe hwam twynige þyssere gereccednysse. Uton nu biddan ðone Ælmihtigan Wealdend, þæt his eadiga apostol ure ðingere beo, swa swa hé wunode his gelaðunge bydel. Sy ðam Metodan Drihtne wurþmynt and lóf á on ecnysse. Amen we cweðað.
DOMINICA PRIMA IN ADUENTUM DOMINI.

Þyses dæges þenung, and ðyssere tide mærð sprecað embe Godes to-cyme. Þeos tíd oð midne winter is gecweden, Aduentus Domini, þæt is Drihtnes to-cyme. His to-cyme is his menniscnys. He com to us ðaða he genam ure gecynd to his Ælmihtigan Godcundnysse, to ði þæt hé us fram deofles anwealde alysde.
Nu stent se gewuna on Godes gelaðunge, þæt ealle Godes ðeowan on cyrclicum ðenungum, ægðer ge on halgum rædingum ge on gedremum lofsangum, ðæra witegena gyddunga singallice on þyssere tide reccað. Þa witegan, þurh Godes Gast, witegodon Cristes to-cyme ðurh menniscnysse, and be ðam manega bec setton, ða ðe we nu oferrædað æt Godes ðeowdome ætforan his gebyrd-tide, him to wurðmynte, þæt he ús swa mildheortlice geneosian wolde. Crist com on ðam timan to mancynne gesewenlice, ac he bið æfre ungesewenlice mid his gecorenum þeowum, swa swa he sylf behét, þus cweðende, "Efne ic beo mid eow eallum dagum, oð þissere worulde gefyllednysse." Mid ðisum wordum he geswutelode þæt æfre beoð, oð middangeardes geendunge, him gecorene menn, ðe þæs wyrðe beoð þæt hí Godes wununge mid him habban moton.
Þa halgan witegan witegodon ægðer ge ðone ærran to-cyme on ðære acennednysse, and eac ðone æftran æt ðam micclum dome. We eac, Godes ðeowas, getrymmað urne geleafan mid þyssere tide þenungum, forðan ðe we on urum lofsangum geandettað ure alysednysse þurh his ærran to-cyme, and we ús sylfe mániað þæt we on his æftran to-cyme gearwe beon, þæt we moton fram ðam dome him folgian to ðam ecan lífe, swa swa hé us behét. Be ðyssere tide mærsunge spræc se apostol Paulus on ðyssere pistol-rædinge to Romaniscum leodum, and eac to eallum geleaffullum mannum, þus mánigende, "Mine gebroðra, wite ge þæt nu is tima ús of slæpe to arisenne: ure hǽl is gehendre þonne we gelyfdon. Seo niht gewát, and se dæg genealæhte. Uton awurpan ðeostra weorc, and beon ymbscrydde mid leohtes wæpnum, swa þæt we on dæge arwurðlice faron; na on oferætum and druncennyssum, na on forliger-beddum and unclænnyssum, na on geflite and ándan; ac beoð ymbscrydde þurh Drihten Hælend Crist."
Se apostol ús awrehte þæt we of slæpe ure asolcennysse and ungeleaffulnysse æt sumon sæle arison, swa swa ge on ðyssere andwerdan rǽdinge gehyrdon. "Mine gebroðra, wite ge þæt nu is tima ús of slæpe to arisenne." Witodlice ne gedafenað ús þæt we symle hnesce beon on urum geleafan, swa swa ðas merwan cild, ac we sceolon onettan to fulfremedre geðincðe, þurh gehealdsumnysse Godes beboda. We sceolon asceacan ðone sleacan slǽp us fram, and deofles weorc forlǽtan, and gán on leohte, þæt is, on godum weorcum. Gefyrn scean leoht ingehydes geond eorðan ymbhwyrft, and forwel menige scinað on soðfæstnysse wege, þa ðe farað ðurh godspellic siðfæt to ðæs ecan lifes gefean. Efne nu "ure hæl is gehendre þonne we gelyfdon." Þurh ðeonde ingehyd and gódne willan, anum gehwilcum is hæl gehendre ðonne him wære ðaða hé æt fruman gelyfde, and forði hé sceal symle geðeon on dæghwomlicere gecnyrdnysse, swa swa se sealm-scóp cwæð be Godes gecorenum, "Þa halgan farað fram mihte to mihte."
Eac is gehwilcum men his endenexta dæg near and near; and se gemænelica dóm dæghwomlice genealæhð, on ðam underfehð anra gehwilc be ðam ðe hé geearnode on lichaman, swa gód swa yfel. Uton forði ælc yfel forfleon, and gód be ure mihte gefremman, þy-lǽs ðe we ðonne willon ðonne we ne magon, and we ðonne fyrstes biddon ðonne us se deað to forðsiðe geneadað. "Seo niht gewát, and se dæg genealæhte." Hér asette se apostol niht for ðære ealdan nytennysse, ðe rixode geond ealne middangeard ǽr Cristes to-cyme; ac he toscoc ða dwollican nytennysse ðurh onlihtinge his andwerdnysse, swa swa se beorhta dæg todræfð þa dimlican þeostru ðære sweartan nihte. Deofol is eac niht gecweden, and Crist dæg, seðe us mildheortlice fram deofles ðeostrum alysde, and us forgeaf leoht ingehydes and soðfæstnysse. "Uton awurpan þeostra weorc, and beon ymbscrydde mid leohtes wæpnum, swa þæt we on dæge arwurðlice faron." Uton awurpan ðurh andetnysse and behreowsunge þa forðgewitenan yfelu, and uton heonon-forð stranglice wiðstandan deofles tihtingum, swa swa se ylca apostol on oðre stowe his underðeoddan mánode, "Wiðstandað þam deofle, and he flihð fram eow; genealæcað Gode, and he genealæhð to eow." Leohtes wæpna synd rihtwisnysse weorc and soðfæstnysse. Mid ðam wæpnum we sceolon beon ymbscrydde, swa þæt we on dæge arwurðlice faron. Swa swa dæges leoht forwyrnð gehwilcne to gefremmenne þæt þæt seo niht geðafað, swa eac soðfæstnysse ingehyd, þæt is, geðoht ures Drihtnes willan, ús ne geðafað mándæda to gefremmenne.
Symle we beoð fram Gode gesewene, ægðer ge wiðutan ge wiðinnan; þi sceal eac gehwá seðe fordémed beon nele eallunga warnian þæt hé Godes beboda ne forgǽge, na on oferǽtum and druncennyssum. We sceolon habban gastlice gereordunge, swa swa se ylca apostol ðisum wordum tæhte, "Þonne ge eow to gereorde gaderiað, hæbbe eower gehwilc halwende láre on muðe, and sealm-boc on handa." Druncennys is cwylmbære ðing, and galnysse antimber. Salomon cwæð, "Ne bið nán ðing digle þær ðær druncennys rixað." On oðre stowe beweop se ylca apostol ungemetegodra manna líf, ðus cweðende, "Heora wámb is heora God, and heora ende is forwyrd, and heora wuldor on gescyndnysse." Na on forliger-beddum and on unclænnyssum, ac beo arwyrðe sinscipe betwux gelyfedum mannum, swa þæt furðon nán forliger ne unclænnyss ne sy genemned on Godes gelaðunge; na on geflite and ándan. Crist cwæð be gesibsumum mannum, þæt hi sind Godes bearn gécigede, and witodlice ða geflitfullan sind deofles lyma. Se yfela secð symle ceaste, and wælhreaw engel bið asend togeanes him. Anda is derigendlic leahter, and æfre bið se niðfulla wunigende on gedrefednysse, forðan ðe se ánda ablent his mód, and ælcere gastlicere blisse benæmð. Þurh ándan bepæhte se deofol þone frumsceapenan mann, and se niðfulla is þæra deofla dælnimend. Seo soðe sibb afligð ungeðwærnysse, and ðæs modes digelnysse onliht, and witodlice se ánda gemenigfylt yrsunge.
Se apostol beleac þisne pistol mid þisum wordum, "Ac beoð ymbscrydde ðurh Drihten Hælend Crist." Ealle ða ðe on Criste beoð gefullode, hí beoð mid Criste ymbscrydde, gif hi ðone cristendom mid rihtwisnysse weorcum geglengað. Ðas gewædu awrát se ylca apostol swutellicor on oðre stowe, ðus cweðende, "Ymbscrydað eow, swa swa Godes gecorenan, mid mildheortnysse and mid welwillendnysse, mid eadmodnysse, mid gemetfæstnysse, mid geðylde, and habbað eow, toforan eallum ðingum, ða soðan lufe, seoðe is bénd ealra fulfremednyssa; and Cristes sib blissige on eowrum heortum, on ðære ge sind gecígede on anum lichaman. Beoð þancfulle, and Godes word wunige betwux eow genihtsumlice, on eallum wisdome tæcende and tihtende eow betwynan, on sealmsangum and gastlicum lófsangum, singende mid gife Godes on eowrum heortum. Swa hwæt swa ge doð on worde oððe on weorce, doð symle on Drihtnes naman, þancigende ðam Ælmihtigan Fæder ðurh his Bearn, þe mid him symle on ánnysse þæs Halgan Gastes wunað."
Uton forði us gearcian mid þisum foresædum reafum, be ðæs apostoles mynegunge, þæt we to ðære wundorlican gebyrd-tide ures Drihtnes mid freolslicere ðenunge becumon, þam sy wuldor and lóf á on ecnysse. Amen.
DOMINICA II. IN ADUENTUM DOMINI.

⁠Erunt signa in sole et luna et stellis: et reliqua.
Se Godspellere Lucas awrát on ðisum dægðerlican godspelle, þæt ure Drihten wæs sprecende þisum wordum to his leorning-cnihtum, be ðam tácnum ðe ǽr þyssere worulde geendunge gelimpað. Drihten cwæð, "Tácna gewurðað on sunnan, and on mónan, and on steorrum, and on eorðan bið þeoda ofðryccednyss:" et reliqua.
Se halga Gregorius us trahtnode þyses godspelles digelnysse þus undergynnende: Drihten ure Alysend ús gewilnað gearwe gemetan, and forþi cydde ða yfelnyssa ðe folgiað þam ealdigendan middangearde, þæt hé us fram his lufe gestilde. He geswutelode hú fela ðrowunga forestæppað þyssere worulde geendunge, gif we God on smyltnysse ondrædan nellað, þæt we huru his genealæcendan dóm, mid mislicum swinglum afǽrede, ondrædon. Her wiðufan on þyssere rǽdinge cwæð se Hælend, "Ðeod arist ongean ðeode, and rice ongean rice, and micele eorðstyrunga beoð gehwær, and cwealm, and hunger." And syððan betwux ðam þus cwæð, "Tácna beoð on sunnan, and on mónan, and on steorrum, and on eorðan ðeoda ofðriccednys, for gemencgednysse sǽlicra yða and sweges."
Sume ðas tácna we gesawon gefremmede, sume we ondrædað us towearde. Witodlice on ðisum niwum dagum arison ðeoda ongean ðeoda, and heora ofðriccednyss on eorðan gelámp swiðor þonne we on ealdum bocum rædað. Oft eorðstyrung gehwǽr fela burhga ofhreas, swa swa gelámp on Tyberies dæge þæs caseres, þæt ðreottyne byrig ðurh eorðstyrunge afeollon. Mid cwealme and mid hungre we sind gelome geswencte, ac we nateshwon gyta swutele tácna on sunnan, and on mónan, and on steorrum ne gesáwon. We rædað on tungelcræfte þæt seo sunne bið hwiltidum þurh ðæs monelican trendles underscyte aðystrod, and eac se fulla móna færlice fagettað, þonne he ðæs sunlican leohtes bedæled bið ðurh ðære eorðan sceadwunge. Sind eac sume steorran leoht-beamede, færlice arísende, and hrædlice gewítende, and hí symle sum ðing níwes mid heora upspringe gebícniað: ac ne mænde Drihten ðas tácna on ðære godspellican witegunge, ac ða egefullan tácna þe ðam micclan dæge forestæppað. Matheus se Godspellere awrát swutelicor þas tácna, þus cweðende, "Þærrihte æfter ðære micclan gedrefednysse, bið seo sunne aðystrod, and se móna ne sylð nán leoht, and steorran feallað of heofonum, and heofonan mihta beoð astyrode, and ðonne bið æteowed Cristes róde-tácn on heofonum, and ealle eorðlice mægða heofiað." Ðære sǽ gemengednyssa, and dæra yða sweg ungewunelice gyt ne asprungon, ac ðonne fela ðæra foresædra tácna gefyllede sind, nis nán twynung þæt þa feawa ðe þær to lafe sind witodlice gefyllede beón.
Mine gebroðra, þas ðing sind awritene þæt ure mód þurh wærscipe wacole beon, þæt hi ðurh orsorhnysse ne asleacion, ne ðurh nytennysse geadlion; ac þæt symle se óga hí gebysgige, and seo embhydignys on gódum weorcum getrymme. Drihten cwæð, "Menn forseariað for ógan and andbidunge ðæra ðinga þe becumað ofer ealne middangeard. Witodlice heofonan mihta beoð astyrode." Heofonan mihta sind englas and heah-englas, þrymsetl, ealdorscipas, hlafordscipas and anwealdu. Þas engla werod beoð æteowde gesewenlice urum gesihðum on to-cyme ðæs strecan Déman, þæt hí stiðlice æt ús ofgan þæt þæt se ungesewenlica Scyppend emlice forberð. Þonne we geseoð mannes Bearn cumende on wolcnum, mid micelre mihte and mægenðrymme. Drihten gecígde hine sylfne mannes Bearn gelomlicor ðonne Godes Bearn, for eadmodnysse þære underfangenan menniscnysse, þæt hé us mynegige mid þam gecynde þe he for ús underfeng. He is soðlice mannes Bearn, and ne manna Bearn, and nis nán oðer anes mannes bearn buton Crist ána. He bið on mihte and on mægenðrymme geswutelod þam ðe hine on eadmodnysse wunigende gehyran noldon, þæt hí ðonne gefredon his mihte swa miccle stiðlicor, swa micclum swa hí nu heora swuran to his geðylde nellað gebigan. Þas word sind gecwedene be ðam wiðercorenum, ac her fyliað þa word ðe ða gecorenan frefriað. Se Hælend cwæð, "Þonne ðas wundra ongynnað, ahebbað þonne eowre heafda and behealdað, forðan ðe eower alysednyss genealæhð." Swilce hé swutellice his gecorenan mánode, 'Þonne middangeardes wita gelomlæcað, þonne se óga ðæs micclan domes bið æteowod, ahebbað þonne eowre heafda, þæt is, gladiað on eowrum mode, forði ðonne þes middangeard bið geendod, þe ge ne lufodon; þonne bið gehende seo alysednyss ðe ge sohton.' On halgum gewrite bið gelomlice heafod gesett for þæs mannes mode, forðan ðe þæt heafod gewissað þam oðrum limum, swa swa þæt mód gediht ða geðohtas. We ahebbað ure heafda þonne we ure mód arærað to gefean þæs heofonlican eðles. Þa ðe God lufiað, hí sind gemánode þæt hí gladion on middangeardes geendunge, forðan þonne he gewít, ðe hí ne lufodon, ðonne witodlice hí gemetað þone ðe hí lufodon.
Ne gewurðe hit la, þæt ænig geleafful, seðe gewilnað God to geseonne, þæt hé heofige for middangeardes hryrum; hit is soðlice awriten, "Swa hwá swa wile beon freond þyssere worulde, he bið Godes feond geteald." Witodlice se ðe ne blissað on nealæcunge middangeardes geendunge, se geswutelað þæt he his freond wæs, and bið þonne oferstæled þæt he Godes feond is. Ac gewíte þises middangeardes freondscipe fram geleaffulra manna heortan, and gewíte fram ðam ðe þæt oðer líf gelyfað toweard, and hit ðurh weorc lufiað. Þa sceolon heofian for middangeardes toworpennysse, þa ðe heora heortan wyrtruman on his lufe aplantodon, þa ðe þæt towearde líf ne secað, ne his furðon ne gelyfað: we soðlice, ðe þæs heofonlican eðles gefean eallunga oncneowon, sceolon anmodlice to ðam ónettan. Us is to gewiscenne þæt we hrædlice to ðam faron, and þurh ðone scyrtran weg becumon, forðan ðe ðes middangeard is mid menigfealdum unrótnyssum geðread, and mid ðwyrnyssum geangsumod.
Hwæt is ðis deadlice líf buton weg? Understandað nu hwilc sy on weges geswince to ateorigenne, and ðeah nelle þone weg geendigan. Drihten cwæð, "Behealdað þæs fíctreowa and ealle oðre treowa, þonne hí spryttað, ðonne wite ge þæt hit sumorlæhð. Swa eac ge magon witan, ðonne ge ðas foresædan tácna geseoð, þæt Godes rice genealæhð." Soðlice mid þisum wordum is geswutelod þæt ðises middangeardes wæstm is hryre. To ðam hé wext þæt he fealle; to ðy he sprytt þæt hé mid cwyldum fornyme swa hwæt swa hé ær sprytte. Þes middangeard is ðam ealdigendan menn gelíc: on iugoðe bið se lichama þeonde on strangum breoste, on fullum limum and halum; witodlice on ealdlicum gearum bið þæs mannes wæstm gebíged, his swura aslacod, his neb gerifod, and his lima ealle gewæhte; his breost bið mid sicetungum geðread, and betwux wordum his orðung ateorað; þeah ðe him adl ón ne sitte, þeah forwel oft his hæl him bið adl. Swa is ðisum middangearde: æt fruman hé wæs ðeonde swylce on geogoðháde, he wæs on lichamlicere hælðe growende, and on spéda genihtsumnysse fætt, langsum on life, stille on langsumere sibbe; ac hé is nu mid ylde ofsett, swylce mid gelomlæcendum héfigtymnyssum to deaðe geðread.
Mine gebroðra, ne lufige ge þisne middangeard þe ge geseoð þæt lange wunian ne mæg. Be ðisum cwæð se apostol, "Ne lufige ge middangeard, ne ða ðing ðe him on wuniað, forðan swa hwá swa middangeard lufað, næfð hé Godes lufe on him."
Wel is Godes rice sumerlicere tide wiðmeten, forði ðonne gewitað þa genipu ure dreorignysse, and lifes dagas ðurh beorhtnysse þære ecan sunnan scinað.
Ealle ðas foresædan ðing sind mid micelre gewissunge getrymde þurh ðisne æfterfyligendan cwyde, "Soð ic eow secge, Ne gewít ðeos mægð, oðþæt ealle ðas ðing gewurðað." Þas word spræc Drihten to Iudeiscre mægðe, and heora cynn ne gewít þurh ateorunge, ærðan ðe þes middangeard geendað. Be ðisum andgite cwæð se apostol Paulus, þæt "Drihten sylf astihð of heofonum on stemne þæs heah-engles, and mid Godes byman, and ða deadan ærest arisað; syððan we ðe lybbað, and on lichaman beoð gemette beoð gelæhte forð mid þam oðrum on wolcnum togeanes Criste, and we swa symle syððan mid Gode beoð. Frefriað eów mid þisum wordum." Eac on ðisum andgite geðwærlæhð se Godspellere Matheus, þisum wordum, "Drihten asent his englas mid byman and micelre stemne, and hí gaderiað his gecorenan fram feower windum, of eallum eorðlicum gemærum oð ða heálican heofonan."
Se apostol cwæð, "We ðe lybbað." Ne mænde he hine sylfne mid þam worde, ac ða ðe on life þurhwuniað oþ geendunge þyssere worulde. Mid þam is eac geswutelod, þæt mancynn mid ealle ne ateorað ær ðære geendunge, ac hí habbað hwæðere sceortne deað, þa ðe þonne on life gemette beoð; forðan ðe heofonlic fyr ofergæð ealne middangeard mid anum bryne, and ða deadan arisað of heora byrgenum mid ðam fyre, and ða lybbendan beoð acwealde þurh ðæs fyres hætan, and ðærrihte eft ge-edcucode to ecum ðingum. Ne derað þæt fyr nán ðing þam rihtwisum, ðe ǽr fram synnum geclænsode wæron; ac swa hwá swa ungeclænsod bið, he gefret þæs fyres ǽðm; and we ðonne ealle to ðam dóme becumað. Ne bið se dóm on nánum eorðlicum felda gedémed, ac bið swa swa se apostol her wiðufan on þyssere rǽdinge cwæð, þæt we beoð gegripene on wolcnum togeanes Criste, geond þas lyft; and þær bið seo twæming rihtwisra manna and arleasra. Þa rihtwisan nahwar syððan ne wuniað buton mid Gode on heofonan rice, and ða arleasan nahwar buton mid deofle on helle suslum.
Se Hælend beleac þis godspel mid þisum wordum: "Heofen and eorðe gewítað, and mine word næfre ne gewítað." Ne awendað heofon and eorðe to nahte, ac hi beoð awende of ðam hiwe ðe hí nu on wuniað to beteran hiwe, swa swa Iohannes se Godspellere cwæð, "Þonne bið niwe heofon and niwe eorðe." Ne beoð witodlice oðre gesceapene, ac ðas beoð ge-edniwode. Heofon and eorðe gewítað, and ðeah ðurhwuniað, forðan ðe hí beoð fram ðam hiwe ðe hí nu habbað þurh fyr geclænsode, and swa-ðeah symle on heora gecynde standað. Þonne bið seo sunne be seofonfealdum beorhtre þonne heo nu sy, and se móna hæfð þære sunnan leoht.
Dauid soðlice be Cristes to-cyme þisum wordum witegode: "God cymð swutellice, and hé ne suwað. Fyr byrnð on his gesihðe, and on his ymbhwyrfte bið swiðlic storm." Se storm aðwyhð swa hwæt swa þæt fyr forswælð. Be ðam dæge cwæð se witega Sofonias, "Se miccla Godes dæg is swiðe gehende, and ðearle swyft: biter bið þæs dæges stemn: þær bið se stránga gedrefed. Se dæg is yrres dæg, and gedrefednysse dæg and angsumnysse, yrmðe dæg and wánunge, þeostra dæg and dimnysse, byman dæg and cyrmes."
Mine gebroðra, settað þises dæges gemynd ætforan eowrum eagum, and swa hwæt swa bið nu héfigtyme geðuht, eal hit bið on his wiðmetennysse geliðegod. Gerihtlæcað eower líf, and awendað eowre ðeawas, witniað mid wope eowre yfelan dæda, wiðstandað deofles costnungum; bugað fram yfele, and doð gód, and ge beoð swa micclum orsorgran on to-cyme þæs ecan Déman, swa micclum swa ge nu his strecnysse mid ege forhrádiað. Se witega cwæð, þæt se miccla Godes dæg is swiðe gehende, and þearle swyft. Þeah ðe gyt wære oðer þusend geara to ðam dæge, nære hit langsum; forðan swa hwæt swa geendað, þæt bið sceort and hræd, and bið swilce hit næfre ne gewurde, þonne hit geendod bið. Hwæt þeah hit langsum wære to ðam dæge, swa hit nis, þeah ne bið ure tíma langsum, and on úre geendunge us bið gedémed, hwæðer we on reste oþþe on wite ðone gemǽnelican dóm anbidian sceolon. Uton forði brucan þæs fyrstes ðe us God forgeaf, and geearnian þæt ece líf mid him seðe leofað and rixað in ealra worulda woruld. Amen.

